---
Year: 2021
Bill: D.R.18/2021 - RUU Antigangguan Seksual 2021 (Lulus)
Title: D.R.18/2021 - RUU Antigangguan Seksual 2021 (Lulus)
Download URL: https://www.parlimen.gov.my/files/billindex/pdf/2021/DR%2018_2021%20-%20bm.pdf
URL: https://www.parlimen.gov.my/files/billindex/pdf/2021/DR%2018_2021%20-%20bm.pdf
---
---
Reading:
D.R.18/2021
Bacaan Pertama Pada:15/12/2021
Bacaan Kedua Pada:19/07/2022
Dibentang Oleh:YB Datuk Seri Rina binti Mohd Harun – Menteri Pembangunan, Wanita, Keluarga dan Masyarakat
Diluluskan Pada:20/07/2022
Dibentang Oleh:YB Datuk Seri Rina binti Mohd Harun – Menteri Pembangunan, Wanita, Keluarga dan Masyarakat
---

-----

-----

-----

_Antigangguan Seksual_

**D.R. 18/2021**

RANG UNDANG-UNDANG ANTIGANGGUAN

SEKSUAL 2021

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

TRIBUNAL BAGI ANTIGANGGUAN SEKSUAL

Bab 1

_Penubuhan dan organisasi_

3. Penubuhan Tribunal

4. Anggota, tempoh jawatan dan elaun

5. Kehilangan kelayakan

6. Setiausaha, pegawai dan kakitangan

Bab 2

_Bidang kuasa Tribunal_

7. Bidang kuasa Tribunal

8. Pengecualian bidang kuasa mahkamah

9. Penentuan kaedah-kaedah dan tatacara

Bab 3

_Penjalanan prosiding_

10. Permulaan prosiding

11. Notis aduan gangguan seksual

12. Persidangan Tribunal


-----

_Rang Undang-Undang_

_Fasal_

13. Hak untuk hadir pada pendengaran

14. Pendengaran hendaklah tertutup

15. Tribunal boleh bertindak semasa pihak tidak hadir

16. Rundingan penyelesaian

17. Rujukan kepada Hakim Mahkamah Tinggi mengenai persoalan
undang-undang

18. Tatacara jika tiada peruntukan dibuat

Bab 4

_Award dan perintah Tribunal_

19. Award Tribunal

20. Perintah

21. Penalti jenayah bagi kegagalan untuk mematuhi award

22. Award Tribunal adalah muktamad

23. Mencabar award atas alasan ketidakteraturan yang serius

Bahagian III

PENTADBIR ANTIGANGGUAN SEKSUAL

24. Pentadbir

25. Fungsi dan kuasa Pentadbir

Bahagian IV

AM

26. Kuasa untuk membuat peraturan-peraturan

27. Peruntukan khas bagi laporan polis di bawah mana-mana undang-undang
bertulis


-----

_Antigangguan Seksual_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi suatu hak tebus rugi
bagi mana-mana orang yang diganggu secara seksual, penubuhan
Tribunal bagi Antigangguan Seksual, menggalakkan kesedaran
tentang gangguan seksual, dan untuk mengadakan peruntukan
bagi perkara yang berhubungan dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Antigangguan Seksual 2021.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta, dan Menteri_
boleh menetapkan tarikh yang berlainan bagi permulaan
kuat kuasa bahagian atau peruntukan yang berlainan Akta ini.


-----

4 _Rang Undang-Undang_

**Tafsiran**

**2.** Dalam Akta ini, melainkan jika konteksnya menghendaki
makna yang lain—

“award” ertinya suatu award yang dibuat oleh Tribunal berkenaan
dengan apa-apa aduan atau perkara yang dirujuk kepadanya atau
apa-apa keputusan atau perintah yang dibuat olehnya di bawah
Akta ini;

“ditetapkan” ertinya ditetapkan oleh Menteri dalam
peraturan-peraturan yang dibuat di bawah seksyen 26;

“gangguan seksual” ertinya apa-apa kelakuan tidak diingini yang
bersifat seksual, dalam apa-apa bentuk, sama ada secara lisan,
bukan lisan, visual, isyarat atau fizikal, yang ditujukan kepada
seseorang yang secara munasabahnya menyinggung atau menghina
atau merupakan suatu ancaman kepada kesejahteraannya;

“Menteri” ertinya Menteri yang dipertanggungkan dengan
tanggungjawab bagi pembangunan wanita, keluarga dan masyarakat;

“pengadu” ertinya seseorang yang memulakan suatu prosiding
di hadapan Tribunal supaya suatu perkara diuruskan oleh Tribunal;

“Pentadbir” ertinya Pentadbir Antigangguan Seksual di bawah
seksyen 24;

“perintah interlokutori” ertinya suatu perintah yang—

_(a)_ dibuat menurut suatu aduan gangguan seksual kepada

Tribunal dalam penjalanan apa-apa prosiding Tribunal;
dan

_(b)_ bersampingan dengan tujuan utama prosiding itu;

dan termasuklah apa-apa arahan tentang penjalanan prosiding itu,
tetapi tidak termasuk apa-apa perintah separa atau interim yang
membuat suatu penentuan muktamad berkenaan dengan prosiding itu;

“pihak” ertinya seseorang pengadu atau responden;


-----

_Antigangguan Seksual_ 5

“responden” ertinya seseorang yang terhadapnya suatu prosiding
dimulakan oleh pengadu;

“Tribunal” ertinya Tribunal bagi Antigangguan Seksual yang
ditubuhkan di bawah seksyen 3.

Bahagian II

TRIBUNAL BAGI ANTIGANGGUAN SEKSUAL

Bab 1

_Penubuhan dan organisasi_

**Penubuhan Tribunal**

**3.** Maka hendaklah ditubuhkan suatu tribunal yang dikenali
sebagai “Tribunal bagi Antigangguan Seksual”.

**Anggota, tempoh jawatan dan elaun**

**4.** (1) Tribunal hendaklah terdiri daripada anggota yang berikut
yang hendaklah dilantik oleh Menteri:

_(a)_ seorang Presiden dan seorang Timbalan Presiden yang

hendaklah dilantik dalam kalangan anggota Perkhidmatan
Kehakiman dan Perundangan;

_(b)_ tidak kurang daripada lima orang anggota lain yang

hendaklah terdiri daripada—

(i) orang yang merupakan anggota atau yang pernah

memegang jawatan dalam Perkhidmatan Kehakiman
dan Perundangan; atau

(ii) orang yang diterima masuk sebagai peguam

bela dan peguam cara di bawah Akta Profesion
Undang-Undang 1976 [Akta 166], Ordinan Peguam
Bela Sabah [Sabah Bab 2] atau Ordinan Peguam
Bela Sarawak [Sarawak Bab 110], dan yang
menjalankan amalan selama tidak kurang daripada
tujuh tahun; dan


-----

6 _Rang Undang-Undang_

_(c)_ tidak kurang daripada lima orang anggota lain, sebagaimana

yang ditentukan oleh Menteri, yang mempunyai
pengetahuan atau pengalaman praktikal dalam perkara
yang berhubungan dengan gangguan seksual.

(2) Jika Presiden atas apa-apa sebab tidak boleh melaksanakan
fungsinya atau semasa apa-apa tempoh kekosongan jawatan Presiden,
Timbalan Presiden hendaklah melaksanakan fungsi Presiden.

(3) Presiden, Timbalan Presiden dan anggota Tribunal hendaklah
memegang jawatan bagi tempoh selama tiga tahun dan boleh
dilantik semula hanya bagi satu tempoh lagi secara berturut-turut.

(4) Presiden, Timbalan Presiden atau anggota Tribunal boleh
pada bila-bila masa meletakkan jawatannya dengan memberikan
notis bertulis tiga bulan kepada Menteri.

(5) Menteri boleh pada bila-bila masa membatalkan pelantikan
anggota Tribunal yang dilantik di bawah perenggan 4(1)(b) dan (c),
dan mengisi apa-apa kekosongan dalam keanggotaannya.

(6) Presiden dan Timbalan Presiden hendaklah dibayar apa-apa
elaun tetap dan elaun lain sebagaimana yang ditentukan oleh
Menteri.

(7) A n g g o t a Tr i b u n a l y a n g d i l a n t i k d i b a w a h
perenggan 4(1)(b) dan (c) hendaklah dibayar suatu elaun bersidang
harian semasa persidangan Tribunal dan apa-apa elaun penginapan,
perjalanan dan sara hidup sebagaimana yang ditentukan oleh Menteri.

**Kehilangan kelayakan**

**5.** Presiden, Timbalan Presiden dan anggota Tribunal yang dilantik
di bawah subseksyen 4(1) hendaklah hilang kelayakan daripada
menjadi anggota Tribunal jika—

_(a)_ orang itu dihukum bankrap oleh sesuatu mahkamah yang

mempunyai bidang kuasa berwibawa;

_(b)_ orang itu diperakui oleh seorang pegawai perubatan yang

berkelayakan sebagai tidak berupaya dari segi fizikal
atau mental untuk meneruskan jawatan;


-----

_Antigangguan Seksual_ 7

_(c)_ Menteri berpendapat bahawa orang itu terlibat dalam

apa-apa jawatan berbayar, komisen atau penggajian yang
bercanggah dengan kewajipan orang itu di bawah Akta ini;

_(d)_ kelakuan orang itu, sama ada berkaitan dengan kewajipannya

sebagai seorang anggota Tribunal atau selainnya,
adalah sedemikian rupa sehingga mencemarkan nama
Tribunal;

_(e)_ orang itu telah disabitkan atas, suatu pertuduhan berkenaan

dengan—

(i) suatu kesalahan yang melibatkan fraud, kecurangan

atau keburukan akhlak;

(ii) suatu kesalahan di bawah mana-mana undang-undang

yang berhubungan dengan rasuah; atau

(iii) apa-apa kesalahan lain yang boleh dihukum dengan

pemenjaraan, sama ada pemenjaraan sahaja atau
sebagai tambahan kepada atau sebagai ganti denda,
selama lebih daripada dua tahun; atau

_(f)_ orang itu tidak menghadiri persidangan Tribunal tiga kali

berturut-turut tanpa mendapat kebenaran Presiden.

**Setiausaha, pegawai dan kakitangan**

**6.** Menteri hendaklah melantik—

_(a)_ seorang Setiausaha kepada Tribunal; dan

_(b)_ apa-apa bilangan pegawai dan kakitangan Tribunal lain

sebagaimana yang perlu untuk menjalankan fungsi
Tribunal.

Bab 2

_Bidang kuasa Tribunal_

**Bidang kuasa Tribunal**

**7.** Tribunal hendaklah mempunyai bidang kuasa untuk mendengar
dan menentukan apa-apa aduan gangguan seksual yang dibuat
oleh mana-mana orang.


-----

8 _Rang Undang-Undang_

**Pengecualian bidang kuasa mahkamah**

**8.** (1) Jika suatu aduan gangguan seksual dibuat oleh mana-mana
orang kepada Tribunal, isu yang dipertikaikan dalam aduan
gangguan seksual itu, sama ada sebagaimana yang ditunjukkan
dalam aduan yang mula-mula atau yang timbul dalam penjalanan
pendengaran, tidak boleh menjadi perkara prosiding antara pihak
yang sama dalam mana-mana mahkamah melainkan jika—

_(a)_ prosiding di hadapan mahkamah telah dimulakan sebelum

aduan gangguan seksual itu dibuat kepada Tribunal;

_(b)_ aduan gangguan seksual itu melibatkan apa-apa kelakuan

yang menjadi suatu jenayah di bawah peruntukan
mana-mana undang-undang bertulis; atau

_(c)_ aduan gangguan seksual di hadapan Tribunal itu ditarik balik

atau dibatalkan.

(2) Jika perenggan (1)(a) terpakai, isu yang dipertikaikan
dalam tuntutan gangguan seksual yang kepadanya prosiding itu
berkaitan, sama ada sebagaimana yang ditunjukkan dalam tuntutan
yang mula-mula atau yang timbul dalam penjalanan pendengaran,
tidak boleh menjadi perkara prosiding antara pihak yang sama
di hadapan Tribunal melainkan jika tuntutan gangguan seksual di
hadapan mahkamah itu ditarik balik atau dibatalkan.

**Penentuan kaedah-kaedah dan tatacara**

**9.** (1) Prosiding Tribunal hendaklah dijalankan dengan mengikut
apa-apa tatacara sebagaimana yang ditentukan oleh Tribunal.

(2) Presiden hendaklah menyebabkan tatacara yang ditentukan
di bawah subseksyen (1) ditulis dan disiarkan dalam apa-apa cara
sebagaimana yang difikirkan patut oleh Presiden.

(3) Dalam menjalankan prosiding di bawah subseksyen (1),
Tribunal hendaklah mempunyai kuasa untuk—

_(a)_ membuat perintah interlokutori;

_(b)_ menentukan keberkaitan, kebolehterimaan dan berat

apa-apa keterangan;


-----

_Antigangguan Seksual_ 9

_(c)_ mengambil keterangan bersumpah atau dengan ikrar

dan bagi maksud itu seseorang anggota Tribunal boleh
mengendalikan suatu sumpah atau ikrar;

_(d)_ memerintahkan pemberian butir-butir lanjut dalam suatu

pernyataan aduan gangguan seksual atau pernyataan
balas;

_(e)_ memerintahkan pemuliharaan dan jagaan interim

apa-apa keterangan bagi maksud pendengaran; dan

_(f)_ memanggil pihak-pihak kepada prosiding atau

mana-mana orang lain supaya hadir di hadapan Tribunal
untuk memberikan keterangan atau mengemukakan
apa-apa dokumen, rekod atau benda lain dalam
milikannya atau selainnya untuk membantu Tribunal
dalam pertimbangtelitiannya.

(4)  Suatu saman yang dikeluarkan oleh Tribunal di bawah
seksyen ini hendaklah disampaikan dan dikuatkuasakan seolah-olah
saman itu merupakan suatu saman yang dikeluarkan oleh mahkamah.

(5) Tribunal hendaklah menentukan aduan gangguan seksual
berdasarkan imbangan kebarangkalian.

Bab 3

_Penjalanan prosiding_

**Permulaan prosiding**

**10.** Mana-mana orang boleh membuat suatu aduan gangguan
seksual di bawah Akta ini dengan Tribunal dalam borang yang
ditetapkan bersama dengan fi yang ditetapkan.

**Notis aduan gangguan seksual**

**11.** Apabila suatu aduan gangguan seksual dibuat di bawah
seksyen 10, Setiausaha kepada Tribunal hendaklah memberikan
suatu notis bertulis dalam borang yang ditetapkan kepada pengadu
dan responden tentang butir-butir tentang hari, masa dan tempat
pendengaran.


-----

10 _Rang Undang-Undang_

**Persidangan Tribunal**

**12.** (1) Setiap persidangan Tribunal hendaklah ditentukan oleh
Presiden dan hendaklah terdiri daripada suatu panel yang mempunyai
tiga orang anggota Tribunal seperti yang berikut:

_(a)_ Presiden atau Timbalan Presiden yang dilantik di bawah

perenggan 4(1)(a), atau mana-mana anggota Tribunal
lain yang dilantik di bawah perenggan 4(1)(b), sebagai
seorang Pengerusi; dan

_(b)_ mana-mana dua orang anggota Tribunal lain yang dilantik

di bawah perenggan 4(1)(c).

(2) Panel bagi setiap persidangan Tribunal dalam subseksyen (1)
hendaklah terdiri daripada sekurang-kurangnya seorang wanita.

(3) Tribunal boleh bersidang dalam satu atau lebih persidangan
pada mana-mana hari dan pada bila-bila masa dan di mana-mana
tempat sebagaimana yang ditentukan oleh Presiden.

(4) Jika Pengerusi yang disebut dalam perenggan (1)(a) yang
mempengerusikan mana-mana prosiding berkenaan dengan suatu
aduan gangguan seksual meninggal dunia atau menjadi tidak
berupaya, atau atas apa-apa sebab lain tidak boleh menyelesaikan
atau melupuskan prosiding itu, aduan gangguan seksual itu
hendaklah didengar dan diteruskan dan dipengerusikan oleh
mana-mana Pengerusi lain sebagaimana yang ditentukan oleh
Presiden.

(5)  Jika mana-mana anggota Tribunal yang disebut dalam
perenggan (1)(b) berkenaan dengan suatu aduan gangguan seksual
meninggal dunia atau menjadi tidak berupaya, atau atas apa-apa
sebab lain tidak boleh menyelesaikan atau melupuskan prosiding itu,
Presiden hendaklah melantik mana-mana anggota Tribunal lain
kepada panel itu untuk meneruskan prosiding itu.

(6) Jika tempoh pelantikan mana-mana Pengerusi atau anggota
Tribunal yang disebut dalam perenggan (1)(b) habis semasa
apa-apa prosiding belum selesai berkenaan dengan suatu aduan
gangguan seksual, tempoh pelantikannya hendaklah disifatkan telah
dilanjutkan sehingga pelupusan muktamad aduan gangguan seksual itu.


-----

_Antigangguan Seksual_ 11

**Hak untuk hadir pada pendengaran**

**13.** (1) Pada pendengaran sesuatu aduan gangguan seksual,
tiap-tiap pihak kepada prosiding berhak hadir dan didengar.

(2) Tiada pihak boleh diwakili oleh seorang peguam bela dan
peguam cara pada sesuatu pendengaran.

(3) Tertakluk kepada subseksyen (1) dan (2), suatu pihak yang
merupakan seorang yang belum dewasa atau mana-mana orang
yang tidak berupaya boleh diwakili oleh sahabat wakil atau penjaga
_ad litemnya._

(4) Jika suatu pihak yang merupakan seorang yang belum
dewasa atau mana-mana orang yang tidak berupaya diwakili oleh
sahabat wakil atau penjaga ad litemnya, Tribunal boleh mengenakan
apa-apa syarat sebagaimana yang difikirkan perlu oleh Tribunal
untuk memastikan bahawa pihak yang satu lagi kepada prosiding itu
tidak diletakkan dalam keadaan yang merugikan secara substansial.

**Pendengaran hendaklah tertutup**

**14.** Semua pendengaran di hadapan Tribunal hendaklah tertutup
kepada orang awam.

**Tribunal boleh bertindak semasa pihak tidak hadir**

**15.** Tribunal boleh mendengar dan menentukan suatu aduan
gangguan seksual di hadapannya walaupun mana-mana pihak
kepada prosiding itu tidak hadir jika dibuktikan sehingga Tribunal
berpuas hati bahawa suatu notis pendengaran telah disampaikan
kepada pihak yang tidak hadir itu dengan sewajarnya.

**Rundingan penyelesaian**

**16.** (1) Tribunal boleh, berkenaan dengan tiap-tiap aduan gangguan
seksual dalam bidang kuasanya dan dengan persetujuan pihak-pihak,
menilai sama ada, dalam semua hal keadaan, sesuai bagi Tribunal
untuk membantu pihak-pihak itu untuk merundingkan suatu
penyelesaian yang dipersetujui berhubung dengan aduan gangguan
seksual itu.


-----

12 _Rang Undang-Undang_

(2) Tanpa mengehadkan keluasan subseksyen (1), dalam membuat
sesuatu penilaian Tribunal hendaklah mengambil kira apa-apa faktor
yang, pada pendapat Tribunal, berkemungkinan akan menjejaskan
kemampuan salah satu atau kedua-dua pihak untuk merundingkan
suatu penyelesaian yang dipersetujui.

(3) Jika pihak-pihak itu mencapai suatu penyelesaian yang
dipersetujui, Tribunal hendaklah meluluskan dan merekodkan
penyelesaian yang dipersetujui itu dan penyelesaian yang
dipersetujui itu hendaklah kemudiannya berkuat kuasa
seolah-olah penyelesaian yang dipersetujui itu ialah suatu
award Tribunal.

(4) Tribunal hendaklah meneruskan untuk menentukan aduan
gangguan seksual itu jika—

_(a)_ ternyata kepada Tribunal bahawa adalah tidak sesuai

untuknya membantu pihak-pihak untuk merundingkan
suatu penyelesaian yang dipersetujui berhubung dengan
aduan gangguan seksual itu; atau

_(b)_ pihak-pihak itu tidak dapat mencapai suatu penyelesaian yang

dipersetujui berhubung dengan aduan gangguan seksual itu.

**Rujukan kepada Hakim Mahkamah Tinggi mengenai persoalan**
**undang-undang**

**17.** (1) Sebelum Tribunal membuat sesuatu award di bawah
seksyen 19, Tribunal boleh, mengikut budi bicaranya, merujuk kepada
Hakim Mahkamah Tinggi sesuatu persoalan undang-undang—

_(a)_ yang timbul dalam penjalanan prosiding;

_(b)_ yang, pada pendapat Tribunal, adalah cukup penting untuk

mewajarkan rujukan itu; dan

_(c)_ yang penentuannya oleh Tribunal menimbulkan, pada pendapat

Tribunal, keraguan yang mencukupi untuk mewajarkan
rujukan itu.

(2) Jika Tribunal merujuk apa-apa persoalan undang-undang
di bawah subseksyen (1) bagi keputusan Hakim Mahkamah Tinggi,
Tribunal hendaklah membuat awardnya bertepatan dengan
keputusan itu.


-----

_Antigangguan Seksual_ 13

(3) Bagi maksud rujukan kepada Mahkamah Tinggi mengenai
apa-apa persoalan undang-undang, seorang Peguam Persekutuan
yang diberi kuasa oleh Peguam Negara boleh hadir bagi
pihak Tribunal dalam apa-apa prosiding di hadapan Hakim
Mahkamah Tinggi.

**Tatacara jika tiada peruntukan dibuat**

**18.** Jika tiada peruntukan dibuat yang berhubungan dengan
tatacara Tribunal, tertakluk kepada Akta ini dan mana-mana peraturanperaturan yang dibuat di bawah Akta ini, Tribunal hendaklah
menerima pakai apa-apa tatacara yang difikirkan patut oleh Tribunal.

Bab 4

_Award dan perintah Tribunal_

**Award Tribunal**

**19.** (1) Tribunal hendaklah membuat awardnya tanpa kelengahan dan,
jika dapat dilaksanakan, dalam masa enam puluh hari dari hari
pertama pendengaran di hadapan Tribunal bermula.

(2) Tribunal hendaklah menyatakan secara bertulis sebab
bagi award atau penolakan aduan gangguan seksual itu bersama
dengan apa-apa dapatan fakta yang diambil maklum oleh Tribunal
atau syor yang telah dibuat oleh Tribunal dalam prosiding itu.

**Perintah**

**20.** (1) Dalam membuat suatu award di bawah seksyen 19,
Tribunal boleh membuat mana-mana satu atau lebih perintah yang
berikut:

_(a)_ suatu perintah bagi responden untuk mengeluarkan suatu

pernyataan permohonan maaf kepada pengadu sebagaimana
yang dinyatakan dalam perintah itu;

_(b)_ jika aduan itu berhubung dengan apa-apa perbuatan

gangguan seksual yang dilakukan di khalayak ramai,
suatu perintah bagi responden untuk menyiarkan suatu


-----

14 _Rang Undang-Undang_

pernyataan permohonan maaf kepada pengadu dalam
apa-apa cara sebagaimana yang dinyatakan dalam
perintah itu;

_(c)_ suatu perintah bagi responden untuk membayar apa-apa

pampasan atau ganti rugi yang tidak melebihi dua ratus
lima puluh ribu ringgit bagi apa-apa kehilangan atau
kerosakan yang ditanggung oleh pengadu berkenaan
dengan perbuatan gangguan seksual itu; atau

_(d)_ suatu perintah bagi pihak-pihak untuk menghadiri apa-apa

program sebagaimana yang difikirkan perlu oleh Tribunal.

(2) Tribunal boleh membuat apa-apa perintah sampingan atau
berbangkit atau relief sebagaimana yang perlu untuk menguatkuasakan
apa-apa perintah yang dibuat oleh Tribunal.

(3) Tribunal boleh menolak sesuatu aduan gangguan seksual
yang dianggap remeh atau menyusahkan oleh Tribunal.

**Penalti jenayah bagi kegagalan untuk mematuhi award**

**21.** (1) Mana-mana orang yang gagal untuk mematuhi suatu
award yang dibuat oleh Tribunal di bawah seksyen 19 dalam
masa tiga puluh hari dari tarikh yang award itu dibuat, melakukan
suatu kesalahan dan boleh, apabila disabitkan, dikenakan dengan
mana-mana yang berikut:

_(a)_ dalam hal pampasan atau ganti rugi diperintahkan oleh

Tribunal, didenda dengan suatu denda yang dua kali
ganda jumlah amaun pampasan atau ganti rugi itu,
atau dipenjarakan selama tempoh yang tidak melebihi
dua tahun, atau kedua-duanya; atau

_(b)_ dalam hal tiada pampasan atau ganti rugi diperintahkan

oleh Tribunal, didenda dengan suatu denda yang tidak
melebihi sepuluh ribu ringgit, atau dipenjarakan selama
tempoh yang tidak melebihi dua tahun, atau kedua-duanya.

(2) Dalam hal suatu kesalahan yang berterusan, orang itu boleh,
sebagai tambahan kepada penalti yang dinyatakan di bawah
subseksyen (1), dikenakan denda yang tidak melebihi satu ribu ringgit
bagi setiap hari atau sebahagian hari selama kesalahan itu berterusan
selepas sabitan.


-----

_Antigangguan Seksual_ 15

**Award Tribunal adalah muktamad**

**22.** (1) Suatu award yang dibuat di bawah subseksyen 16(3)
atau seksyen 19 hendaklah—

_(a)_ tertakluk kepada seksyen 23, muktamad dan mengikat

semua pihak kepada prosiding itu; dan

_(b)_ disifatkan sebagai suatu perintah mahkamah dan

dikuatkuasakan dengan sewajarnya oleh mana-mana
pihak kepada prosiding itu.

(2) Bagi maksud perenggan (1)(b), Setiausaha kepada Tribunal
hendaklah menghantar suatu salinan award yang dibuat oleh
Tribunal kepada mahkamah yang mempunyai bidang kuasa
di tempat yang baginya award itu berkaitan atau di tempat yang
award itu dibuat dan mahkamah hendaklah menyebabkan salinan
award itu direkodkan.

**Mencabar award atas alasan ketidakteraturan yang serius**

**23.** (1) Mana-mana pihak kepada prosiding Tribunal boleh,
apabila notis diberikan kepada pihak yang satu lagi dan kepada
Tribunal, memohon kepada Mahkamah Tinggi untuk mencabar
suatu award dalam prosiding itu hanya atas alasan ketidakteraturan
yang serius yang menjejaskan award itu.

(2) Jika terdapat ketidakteraturan yang serius yang menjejaskan
award, Mahkamah Tinggi boleh—

_(a)_ mengembalikan award itu kepada Tribunal, secara keseluruhan

atau sebahagian, untuk pertimbangan semula; atau

_(b)_ mengetepikan award itu secara keseluruhan atau sebahagian.

(3) Bagi maksud seksyen ini, “ketidakteraturan yang serius”
ertinya suatu ketidakteraturan mengenai satu atau lebih jenis yang
berikut yang Mahkamah Tinggi berpendapat telah menyebabkan
ketidakadilan yang substansial kepada pemohon:

_(a)_ kegagalan Tribunal untuk menangani semua isu yang

berkaitan yang dikemukakan kepadanya; atau

_(b)_ ketidaktentuan atau ketaksaan mengenai kesan award itu.


-----

16 _Rang Undang-Undang_

Bahagian III

PENTADBIR ANTIGANGGUAN SEKSUAL

**Pentadbir**

**24.** Ketua Setiausaha Kementerian yang bertanggungjawab bagi
pembangunan wanita, keluarga dan masyarakat hendaklah menjadi
Pentadbir Antigangguan Seksual.

**Fungsi dan kuasa Pentadbir**

**25.** (1) Pentadbir hendaklah mempunyai fungsi yang berikut:

_(a)_ untuk merumuskan dasar atau mengeluarkan garis panduan

yang berhubungan dengan pencegahan atau kesedaran
tentang gangguan seksual;

_(b)_ untuk menggalakkan aktiviti yang berhubungan dengan

pencegahan atau kesedaran tentang gangguan seksual;

_(c)_ untuk mentadbir apa-apa perkara yang berhubungan dengan

pencegahan atau kesedaran tentang gangguan seksual;
dan

_(d)_ untuk melaksanakan apa-apa fungsi lain bagi pembaikan

dan pelaksanaan yang sepatutnya Akta ini.

(2) Pentadbir hendaklah mempunyai segala kuasa sebagaimana
yang perlu bagi, atau berkaitan dengan, atau yang bersampingan
dengan, pelaksanaan fungsinya di bawah Akta ini.

Bahagian IV

AM

**Kuasa untuk membuat peraturan-peraturan**

**26.** (1) Menteri boleh membuat apa-apa peraturan-peraturan
sebagaimana yang perlu atau suai manfaat berkenaan dengan
Tribunal.

(2) Tanpa menjejaskan keluasan subseksyen (1), peraturan-peraturan
boleh dibuat bagi—

_(a)_ menetapkan borang yang akan digunakan dalam prosiding

di bawah Akta ini;


-----

_Antigangguan Seksual_ 17

_(b)_ menetapkan dan mengenakan fi dan memperuntukkan cara

untuk memungut dan membayar fi itu; dan

_(c)_ menetapkan apa-apa perkara lain bagi melaksanakan

peruntukan Akta ini dengan lebih baik.

**Peruntukan khas bagi laporan polis di bawah mana-mana**
**undang-undang bertulis**

**27.** Walau apa pun suatu aduan gangguan seksual yang dibuat
di bawah Akta ini, seorang pengadu, atau mana-mana orang lain
tidak terhalang daripada membuat suatu laporan polis bagi apa-apa
kesalahan yang berhubungan dengan gangguan seksual di bawah
mana-mana undang-undang bertulis.

HURAIAN

Rang Undang-Undang ini (“Akta yang dicadangkan”) bertujuan untuk mengadakan
peruntukan bagi suatu hak tebus rugi bagi mana-mana orang yang diganggu
secara seksual, penubuhan Tribunal bagi Antigangguan Seksual, menggalakkan
kesedaran tentang gangguan seksual, dan untuk mengadakan peruntukan bagi
perkara yang berhubungan dengannya.

Bahagian I

2. Bahagian I Akta yang dicadangkan memperkatakan tentang perkara
permulaan.

3. _Fasal 1 mengandungi tajuk ringkas dan bertujuan untuk memberi Menteri_
kuasa untuk menetapkan tarikh permulaan kuat kuasa Akta yang dicadangkan.

4. _Fasal 2 mengandungi takrif perkataan dan ungkapan tertentu yang digunakan_
dalam Akta yang dicadangkan.

Bahagian II

5. Bahagian II Akta yang dicadangkan mengandungi empat bab yang
berhubungan dengan penubuhan Tribunal bagi Antigangguan Seksual (“Tribunal”),
bidang kuasa Tribunal, penjalanan prosiding Tribunal dan award dan
perintah Tribunal.


-----

18 _Rang Undang-Undang_

Bab 1

6. _Bab 1 mengandungi peruntukan yang berhubungan dengan penubuhan dan_
keanggotaan Tribunal.

7. _Fasal 3 bertujuan untuk mengadakan peruntukan bagi penubuhan Tribunal._

8. _Fasal 4 bertujuan untuk mengadakan peruntukan bagi keanggotaan Tribunal,_
tempoh jawatan anggotanya dan elaun yang layak dibayar kepada anggota
Tribunal.

9. _Fasal 5 bertujuan untuk mengadakan peruntukan bagi kehilangan kelayakan_
Presiden, Timbalan Presiden dan anggota Tribunal.

10. _Fasal 6 bertujuan untuk memberi Menteri kuasa untuk melantik seorang_

Setiausaha kepada Tribunal dan apa-apa bilangan pegawai dan kakitangan
Tribunal lain sebagaimana yang perlu untuk menjalankan fungsi Tribunal.

Bab 2

11. _Bab 2 mengandungi peruntukan yang berhubungan dengan bidang kuasa_

Tribunal.

12. _Fasal 7 bertujuan untuk memperuntukkan bahawa bidang kuasa_

Tribunal iaitu untuk mendengar apa-apa aduan gangguan seksual yang dibuat
di bawah Bahagian II Akta yang dicadangkan oleh mana-mana orang.

13. _Fasal 8 bertujuan untuk mengadakan peruntukan bagi pengecualian bidang_

kuasa mahkamah jika suatu aduan gangguan seksual dibuat oleh mana-mana
orang kepada Tribunal.

14. _Fasal 9_ bertujuan untuk mengadakan peruntukan bagi penentuan

kaedah-kaedah dan tatacara Tribunal.

_Subfasal 9(1) bertujuan untuk memperuntukkan bahawa prosiding Tribunal_

hendaklah dijalankan mengikut apa-apa tatacara sebagaimana yang ditentukan
oleh Tribunal.

_Subfasal 9(2) bertujuan untuk memperuntukkan bahawa Presiden hendaklah_

menyebabkan tatacara yang ditentukan di bawah _subfasal 9(1) ditulis dan_
disiarkan dalam apa-apa cara sebagaimana yang difikirkan patut oleh Presiden.

_Subfasal 9(3) bertujuan untuk memberi Tribunal kuasa untuk membuat_

perintah tertentu dalam menjalankan prosiding, antara lain, untuk membuat
perintah interlokutori, untuk memerintahkan pemuliharaan dan jagaan
interim apa-apa keterangan bagi maksud pendengaran dan untuk memanggil
pihak-pihak kepada prosiding.

_Subfasal 9(4) bertujuan untuk memperuntukkan bahawa saman yang dikeluarkan_

oleh Tribunal hendaklah disampaikan dan dikuatkuasakan seolah-olah saman
itu merupakan suatu saman yang dikeluarkan oleh mahkamah.


-----

_Antigangguan Seksual_ 19

_Subfasal 9(5) bertujuan untuk memperuntukkan bahawa Tribunal hendaklah_

menentukan aduan gangguan seksual berdasarkan imbangan kebarangkalian.

Bab 3

15. _Bab 3_ mengandungi peruntukan yang berhubungan dengan penjalanan

prosiding Tribunal.

16. _Fasal 10_ bertujuan untuk memperuntukkan bahawa untuk memulakan

suatu prosiding di Tribunal, mana-mana orang boleh membuat suatu aduan
gangguan seksual di bawah Akta yang dicadangkan dengan Tribunal dalam
borang yang ditetapkan bersama dengan fi yang ditetapkan.

17. _Fasal 11_ bertujuan untuk memperuntukkan bahawa Setiausaha kepada

Tribunal hendaklah memberikan suatu notis dalam borang yang ditetapkan
kepada pengadu dan responden tentang butir-butir tentang hari, masa dan
tempat pendengaran apabila suatu aduan gangguan seksual dibuat.

18. _Fasal 12_ bertujuan untuk mengadakan peruntukan bagi persidangan

Tribunal.

_Subfasal 12(1) bertujuan untuk memperuntukkan bahawa setiap persidangan_

Tribunal hendaklah ditentukan oleh Presiden dan hendaklah terdiri daripada
suatu panel yang mempunyai tiga orang anggota Tribunal yang merupakan
Presiden atau Timbalan Presiden, atau mana-mana anggota Tribunal lain yang
dilantik sebagai seorang Pengerusi dan mana-mana dua orang anggota Tribunal lain
yang dilantik di bawah perenggan 4(1)(c).

_Subfasal 12(2) bertujuan untuk memperuntukkan bahawa panel setiap_

persidangan Tribunal hendaklah terdiri daripada sekurang-kurangnya seorang
wanita.

_Subfasal 12(4)_ bertujuan untuk memperuntukkan bahawa jika Pengerusi

yang mempengerusikan mana-mana prosiding berkenaan dengan suatu aduan
gangguan seksual meninggal dunia atau menjadi tidak berupaya, atau atas
apa-apa sebab lain tidak boleh menyelesaikan atau melupuskan prosiding itu,
aduan gangguan seksual itu hendaklah didengar dan diteruskan dan dipengerusikan
oleh mana-mana Pengerusi lain sebagaimana yang ditentukan oleh Presiden.

_Subfasal 12(5)_ bertujuan untuk memperuntukkan bahawa jika mana-mana

anggota Tribunal yang disebut dalam perenggan 12(1)(b) meninggal dunia atau
menjadi tidak berupaya, atau atas apa-apa sebab lain tidak boleh menyelesaikan
atau melupuskan prosiding itu, Presiden hendaklah melantik mana-mana anggota
Tribunal lain kepada panel itu untuk meneruskan prosiding itu.

_Subfasal 12(6) bertujuan untuk memperuntukkan bahawa jika tempoh_

pelantikan mana-mana Pengerusi atau anggota Tribunal habis semasa apa-apa
prosiding belum selesai berkenaan dengan suatu aduan gangguan seksual,
tempoh pelantikannya hendaklah disifatkan telah dilanjutkan sehingga pelupusan
muktamad aduan gangguan seksual itu.


-----

20 _Rang Undang-Undang_

19. _Fasal 13_ memperkatakan tentang peruntukan yang berhubungan dengan

hak untuk hadir pada suatu pendengaran di hadapan Tribunal.

_Subfasal 13(1)_ bertujuan untuk memperuntukkan bahawa tiap-tiap pihak

kepada prosiding berhak hadir dan didengar pada pendengaran di hadapan
Tribunal.

_Subfasal 13(2) bertujuan untuk memperuntukkan bahawa tiada pihak boleh_

diwakili oleh seorang peguam bela dan peguam cara pada sesuatu pendengaran
di hadapan Tribunal.

_Subfasal 13(3) dan (4) bertujuan untuk memperuntukkan bahawa suatu pihak_
yang merupakan seorang yang belum dewasa atau mana-mana orang yang
tidak berupaya boleh diwakili oleh sahabat wakil atau penjaga ad litemnya dan
Tribunal boleh mengenakan apa-apa syarat sebagaimana yang difikirkan perlu
oleh Tribunal untuk memastikan bahawa pihak yang satu lagi kepada prosiding
itu tidak diletakkan dalam keadaan yang merugikan secara substansial.

20. _Fasal 14_ bertujuan untuk memperuntukkan bahawa semua pendengaran

di hadapan Tribunal hendaklah tertutup kepada orang awam.

21. _Fasal 15_ bertujuan untuk memberi Tribunal kuasa untuk mendengar

dan menentukan aduan gangguan seksual dalam ketiadaan mana-mana pihak
kepada prosiding jika dibuktikan sehingga Tribunal berpuas hati bahawa suatu
notis pendengaran telah disampaikan kepada pihak yang tidak hadir itu dengan
sewajarnya.

22. _Fasal 16_ bertujuan untuk membenarkan Tribunal untuk membantu

pihak-pihak untuk merundingkan bagi suatu penyelesaian yang dipersetujui
bila masa sesuai dan penyelesaian yang dipersetujui itu hendaklah berkuat kuasa
sebagai suatu award Tribunal.

23. _Fasal 17_ bertujuan untuk mengadakan peruntukan bagi rujukan kepada

Hakim Mahkamah Tinggi mengenai sesuatu persoalan undang-undang.

_Subfasal 17(1)_ bertujuan untuk memberi Tribunal kuasa untuk merujuk

kepada Hakim Mahkamah Tinggi mengenai sesuatu persoalan undang-undang.

_Subfasal 17(2) bertujuan untuk memperuntukkan bahawa Tribunal hendaklah_

membuat awardnya bertepatan dengan keputusan Hakim Mahkamah Tinggi
yang berhubungan dengan persoalan undang-undang itu.

_Subfasal 17(3)_ bertujuan untuk memperuntukkan bahawa seorang

Peguam Persekutuan yang diberi kuasa oleh Peguam Negara boleh hadir bagi
pihak Tribunal dalam apa-apa prosiding di hadapan Hakim Mahkamah Tinggi.

24. _Fasal 18_ bertujuan untuk memperuntukkan bahawa tertakluk kepada

Akta yang dicadangkan dan mana-mana peraturan-peraturan yang dibuat
di bawah Akta yang dicadangkan, Tribunal hendaklah menerima pakai apa-apa tatacara
sebagaimana yang difikirkan patut oleh Tribunal jika tiada peruntukan dibuat
yang berhubungan dengan tatacara Tribunal.


-----

_Antigangguan Seksual_ 21

Bab 4

25. _Bab 4 mengandungi peruntukan yang berhubungan dengan award dan_

perintah Tribunal.

26. _Fasal 19_ bertujuan untuk memperuntukkan bahawa Tribunal hendaklah

membuat awardnya dalam masa enam puluh hari dari hari pertama pendengaran
di hadapan Tribunal bermula dan award itu hendaklah disertai dengan sebab
bagi award atau penolakan aduan gangguan seksual itu bersama dengan
apa-apa dapatan fakta yang diambil maklum oleh Tribunal atau syor yang
telah dibuat oleh Tribunal dalam prosiding itu.

27. _Subfasal 20(1) bertujuan untuk memberi Tribunal kuasa, dalam membuat_

suatu award, untuk membuat mana-mana satu atau lebih perintah yang berikut:
suatu perintah bagi responden untuk mengeluarkan suatu pernyataan
permohonan maaf kepada pengadu, suatu perintah bagi responden untuk menyiarkan
suatu pernyataan permohonan maaf, suatu perintah bagi responden untuk
membayar pampasan atau ganti rugi yang tidak melebihi dua ratus lima
puluh ribu ringgit bagi apa-apa kehilangan atau kerosakan yang ditanggung
oleh pengadu atau suatu perintah bagi pihak-pihak untuk menghadiri apa-apa
program sebagaimana yang difikirkan perlu oleh Tribunal.

_Subfasal 20(3)_ bertujuan untuk memperuntukkan bahawa Tribunal boleh

menolak apa-apa aduan gangguan seksual yang dianggap remeh atau menyusahkan
oleh Tribunal.

28. _Fasal 21_ bertujuan untuk mengadakan peruntukan bagi penalti jenayah

bagi ketidakpatuhan apa-apa award yang dibuat oleh Tribunal.

29. _Fasal 22_ bertujuan untuk menjelaskan bahawa suatu award yang dibuat

oleh Tribunal adalah muktamad, mengikat semua pihak kepada prosiding dan
disifatkan sebagai suatu perintah mahkamah dan hendaklah dikuatkuasakan
dengan sewajarnya oleh mana-mana pihak kepada prosiding itu.

30. _Fasal 23_ bertujuan untuk memperuntukkan bahawa mana-mana pihak

kepada prosiding Tribunal boleh memohon kepada Mahkamah Tinggi untuk
mencabar suatu award dalam prosiding itu hanya atas alasan ketidakteraturan
yang serius yang menjejaskan award itu. Jika terdapat ketidakteraturan yang
serius yang menjejaskan award, Mahkamah Tinggi boleh mengembalikan award
itu secara keseluruhan atau sebahagian kepada Tribunal untuk pertimbangan
semula atau mengetepikan award itu secara keseluruhan atau sebahagian.

Bahagian III

31. Bahagian III Akta yang dicadangkan mengandungi peruntukan yang

berhubungan dengan Pentadbir Antigangguan Seksual.

32. _Fasal 24_ bertujuan untuk memperuntukkan bahawa Ketua Setiausaha

Kementerian yang bertanggungjawab bagi pembangunan wanita, keluarga dan
masyarakat hendaklah menjadi Pentadbir Antigangguan Seksual.


-----

22 _Rang Undang-Undang_

33. _Fasal 25 bertujuan untuk mengadakan peruntukan bagi fungsi dan kuasa_

Pentadbir Antigangguan Seksual.

Bahagian IV

34. Bahagian IV Akta yang dicadangkan mengandungi peruntukan am.

35. _Fasal 26 bertujuan untuk memberi Menteri kuasa untuk membuat apa-apa_

peraturan-peraturan sebagaimana yang perlu atau suai manfaat berkenaan dengan
Tribunal.

36. _Fasal 27_ bertujuan untuk menjelaskan bahawa walau apa pun suatu

aduan gangguan seksual yang dibuat di bawah Akta ini, seorang pengadu,
atau mana-mana orang lain tidak terhalang daripada membuat suatu laporan
polis bagi apa-apa kesalahan yang berhubungan dengan gangguan seksual
di bawah mana-mana undang-undang bertulis.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya tidak dapat ditentukan sekarang ini.

[PN(U2)2305]


-----

