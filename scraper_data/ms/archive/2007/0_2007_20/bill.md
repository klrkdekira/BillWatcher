---
Year: 2007
Bill: D.R.22/2007 - Rang Undang-Undang Keterangan Saksi Kanak-Kanak 2007 (Lulus)
Title: D.R.22/2007 - Rang Undang-Undang Keterangan Saksi Kanak-Kanak 2007 (Lulus)
Download URL: https://www.parlimen.gov.my/files/billindex/pdf/2007/DR%20222007.pdf
URL: https://www.parlimen.gov.my/files/billindex/pdf/2007/DR%20222007.pdf
---
---
Reading:
D.R.22/2007
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

D.R. 22/2007


RANG UNDANG-UNDANG

KETERANGAN SAKSI KANAK-KANAK 2007

SUSUNAN FASAL


BAHAGIAH I

PERMULAAN

Fasal

1. Tajuk ringkas dan permulaan kuat kuasa

2. Tafsiran

BAHAGIAN II

CARA PEMBERIAN KETERANGAN OLEH SAKSI KANAK-KANAK

3. Bagaimana keterangan saksi kanak-kanak boleh diberikan

4. Pengadangan

5. Keterangan melalui rangkaian secara langsung

6. Rakaman video saksi kanak-kanak

7. Rakaman video terdahulu saksi kanak-kanak boleh dibuktikan

8. Pemeriksaan saksi kanak-kanak melalui perantara

9. Orang dewasa yang menemani saksi kanak-kanak

10. Pakaian rasmi boleh diketepikan

11. Anggapan umur saksi kanak-kanak

12. Saksi kanak-kanak yang menderita kurang upaya

13. Saksi kanak-kanak mencapai umur enam belas tahun semasa memberi
keterangan dalam masa perbicaraan

14. Sekatan terhadap laporan dan penyiaran media


-----

_Rang Undang-Undang_

BAHAGIAN III

AM

Fasal

15. Peraturan-peraturan

16. Pemakaian Akta Keterangan 1950 dan Kanun Tatacara Jenayah


-----

RANG UNDANG-UNDANG

_b e r n a m a_

Suatu Akta untuk mengadakan peruntukan yang berhubungan
dengan pemberian keterangan oleh saksi kanak-kanak, dan mengenai
perkara-perkara lain yang berkaitan dengannya.

**DIPERBUAT oleh Parlimen Malaysia seperti yang berikut:**

BAHAGIAN I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Keterangan Saksi
Kanak-Kanak 2007.

(2) Akta ini mula berkuat kuasa pada tarikh yang ditetapkan

oleh Menteri melalui pemberitahuan dalam Warta.

**Tafsiran**

**2.** Dalam Akta ini, melainkan jika konteksnya menghendaki
makna yang lain—

"Mahkamah" ertinya Mahkamah Tinggi, Mahkamah Sesyen,

Mahkamah Majistret dan Mahkamah Bagi Kanak-Kanak;

"Menteri" ertinya Menteri yang dipertanggungkan dengan

tanggungjawab bagi undang-undang;


-----

_Rang Undang-Undang_

"pegawai perubatan" ertinya seorang pengamal perubatan berdaftar

dalam perkhidmatan awam dan termasuklah seorang pengamal
perubatan berdaftar dalam mana-mana hospital pelatih perubatan
sesuatu universiti yang ditubuhkan di bawah Akta Universiti dan
Kolej Universiti 1971 [Akta 30];

"pegawai polis" mempunyai erti yang diberikan kepadanya

dalam Akta Polis 1967 [Akta 344];

"rakaman video", berhubung dengan saksi kanak-kanak, ertinya

suatu rakaman video mengenai keterangan lisan saksi kanak-kanak,
dalam bentuk temu bual yang diadakan antara seorang pegawai
polis dengan saksi kanak-kanak, yang diungkapkan dalam apaapa format, dibuat bagi tujuan penerimaannya sebagai keterangan
pemeriksaan utama saksi kanak-kanak;

"rangkaian secara langsung" ertinya suatu rangkaian televisyen

secara langsung atau perkiraan lain yang seseorang saksi
kanak-kanak, walaupun tidak hadir di bilik perbicaraan atau di
tempat lain yang prosiding dijalankan, boleh melihat dan mendengar
seseorang di dalam bilik perbicaraan atau di tempat lain itu dan
untuk dilihat dan didengar oleh orang-orang yang dinyatakan
dalam perenggan 4(2)(a) hingga (d)

"saksi kanak-kanak" ertinya seseorang yang di bawah umur

enam belas tahun yang dipanggil atau dicadangkan untuk dipanggil
untuk memberi keterangan dalam mana-mana prosiding tetapi
tidak termasuk seorang tertuduh atau seorang kanak-kanak yang
dipertuduh atas mana-mana kesalahan.

BAHAGIAN II

CARA PEMBERIAN KETERANGAN OLEH SAKSI

KANAK-KANAK

**Bagaimana keterangan saksi kanak-kanak boleh diberikan**

**3. (1)** Seseorang saksi kanak-kanak boleh, pada mana-mana
peringkat perbicaraan, memberi keterangan dalam mana-mana
satu atau gabungan cara yang berikut:

_(a) dengan mengadakan suatu pengadang di antara kanak-kanak_

itu dengan tertuduh atau kanak-kanak yang dipertuduh
atas mana-mana kesalahan;


-----

_Keterangan Saksi Kanak-Kanak_

_(b)_ dengan rangkaian secara langsung; atau

_(c)_ dengan rakaman video.

(2) Bagi maksud seksyen ini, mana-mana keterangan yang

diberikan di bawah subseksyen (1) hendaklah disifatkan sebagai
keterangan yang diberikan dalam Mahkamah terbuka.
```
Pengadangan

```
4. (1) Seorang saksi kanak-kanak, semasa memberi keterangan di
dalam Mahkamah, boleh dihalang dengan cara suatu pengadang
atau perkiraan lain daripada melihat dan dilihat oleh tertuduh
atau kanak-kanak yang dipertuduh atas mana-mana kesalahan.

(2) Pengadang atau perkiraan lain itu tidak boleh menghalang saksi

kanak-kanak itu daripada boleh melihat, dan dilihat oleh—

_(a)_ Mahkamah;

_(b)_ pendakwa;

_(c)_ peguam bela bagi tertuduh atau kanak-kanak yang dipertuduh

atas mana-mana kesalahan; dan

_(d)_ jurubahasa.

(3) Jika dua orang peguam bela atau lebih bertindak bagi

tertuduh atau kanak-kanak yang dipertuduh atas mana-mana
kesalahan, kehendak perenggan (2)(c) telah dipenuhi sekiranya
saksi kanak-kanak itu boleh pada setiap masa yang material
melihat dan dilihat oleh sekurang-kurangnya seorang daripada
peguam bela itu.

**Keterangan melalui rangkaian secara langsung**

**5.** (1) Jika saksi kanak-kanak memberi keterangan dengan cara
rangkaian secara langsung dari suatu lokasi selain bilik perbicaraan,
lokasi itu hendaklah disifatkan sebagai sebahagian daripada bilik
perbicaraan yang di dalamnya prosiding itu dijalankan bagi maksud
seksyen ini.


-----

_Rang Undang-Undang_

# (2) Mahkamah  boleh  membuat  suatu  perintah yang
 menentukan —
 (a) bahawa seorang kakitangan Mahkamah hadir di lokasi

itu;

_(b)_ jumbahasa bagi prosiding itu;

_(c)_ mana-mana orang dewasa yang dibenarkan oleh Mahkamah

untuk menemani saksi kanak-kanak itu;

_(d)_ orang di dalam bilik perbicaraan yang tidak boleh didengar,

atau dilihat dan didengar, oleh saksi kanak-kanak dan
oleh orang yang menemani saksi kanak-kanak itu;

_(e)_ orang di dalam bilik perbicaraan yang mestilah boleh

melihat dan mendengar saksi kanak-kanak dan orang
yang menemani saksi kanak-kanak itu;

_(f)_ kaedah pengendalian sistem rangkaian secara langsung

termasuklah pematuhan apa-apa standard teknikal minimum
sebagaimana yang ditentukan oleh Ketua Hakim Negara
Mahkamah Persekutuan; dan

_(g)_ apa-apa perkara lain yang Mahkamah pertimbangkan perlu

demi kepentingan keadilan.

**Rakaman video saksi kanak-kanak**

**6.** (1) Jika suatu rakaman video saksi kanak-kanak diberikan
dalam keterangan, rakaman video itu hendaklah diterima sebagai
keterangan pemeriksaan utama saksi kanak-kanak itu:

Dengan syarat bahawa kandungan rakaman video itu hendaklah

tertakluk kepada Akta Keterangan 1950 [Akta 56].

(2)  Suatu rakaman video di bawah subseksyen (1) tidak boleh

diterima melainkan jika—

_(a)_ disertakan dengan suatu transkrip bahasa asal yang

digunakan dalam rakaman video itu; dan

_(b)_ disertakan dengan suatu terjemahan transkrip itu, jika

bahasa yang digunakan dalam rakaman video itu adalah
selain bahasa kebangsaan.


-----

_Keterangan Saksi Kanak-Kanak_

(3) Suatu perakuan oleh seseorang yang membuat rakaman

video menurut subseksyen (1) hendaklah, sehingga dibuktikan
sebaliknya, diterima sebagai keterangan prima facie tentang
ketulenan kandungan rakaman video itu.

(4) Jika suatu rakaman video itu diterima di bawah seksyen ini,

saksi kanak-kanak itu hendaklah dipanggil untuk diperiksa utama
selanjutnya oleh pihak yang mengemukakan rakaman video itu
dalam keterangan atas apa-apa perkara yang, pada pendapat pihak
itu, telah tidak diperkatakan dengan secukupnya dalam testimoni
saksi kanak-kanak yang direkodkan itu.

(5) Walau apa pun mana-mana peruntukan Akta ini, jika saksi

kanak-kanak itu dipanggil untuk diperiksa utama selanjutnya di
bawah subseksyen (4), dia boleh memberi keterangan dengan cara
mengadakan suatu pengadang di antara kanak-kanak itu dengan
tertuduh atau kanak-kanak yang dipertuduh atas mana-mana
kesalahan atau dengan cara rangkaian secara lansung.

(6) Jika suatu rakaman video diberikan dalam keterangan di

bawah seksyen ini, apa-apa pernyataan yang dibuat oleh saksi
kanak-kanak itu yang didedahkan dalam rakaman itu hendaklah
disifatkan seolah-olah diberikan oleh saksi kanak-kanak itu dalam
keterangan lisan terus.


(7) Dalam hal saksi kanak-kanak yang telah mengangkat sumpah,

Mahkamah hendaklah menerima pernyataan yang dibuat oleh
saksi kanak-kanak dalam rakaman video itu sebagai keterangan
bersumpah.

(8) Dalam hal keterangan saksi kanak-kanak yang masih mentah,

Mahkamah, apabila menimbangkan pernyataan dalam rakaman
video sebagai keterangan hendaklah menilai dan membuat suatu
pendapat sama ada saksi kanak-kanak itu memiliki akal yang
cukup dan faham tentang kewajipan bercakap benar, walaupun
dengan tidak mengangkat sumpah.

# Rakaman video terdahulu saksi kanak-kanak boleh dibuktikan

**7.** Apabila seseorang kanak-kanak mencapai umur enam belas
tahun sebelum memberi keterangan di dalam Mahkamah, apa-apa
rakaman video terdahulu yang diberikan oleh saksi kanak-kanak
itu, yang dibuat menurut seksyen 6, boleh dibuktikan.


-----

_Rang Undang-Undang_

**Pemeriksaan saksi kanak-kanak melalui perantara**

**8.** (1)  Apa-apa pemeriksaan saksi kanak-kanak boleh dijalankan
melalui Mahkamah atau seorang jurubahasa atau mana-mana orang
lain yang dibenarkan oleh Mahkamah, yang bertindak sebagai
perantara, bagi maksud seksyen ini.

(2) Fungsi perantara adalah untuk menyampaikan —

_(a)_ kepada saksi kanak-kanak, soalan yang ditujukan kepada

saksi kanak-kanak itu; dan

_(b)_ kepada mana-mana orang yang bertanyakan apa-apa soalan,

jawapan yang diberikan oleh saksi kanak-kanak sebagai
menjawab soalan-soalan itu,

dan untuk menerangkan soalan atau jawapan itu setakat yang
perlu bagi membolehkan soalan dan jawapan itu difahami oleh
saksi kanak-kanak itu.

(3) Perantara tidak boleh —

_(a)_ memberikan galakan kepada saksi kanak-kanak itu untuk

menjawab mana-mana soalan;

_(b)_ mempengaruhi jawapan saksi kanak-kanak itu; atau

_(c)_ mengganggu saksi kanak-kanak itu semasa dia disoal.

(4) Tertuduh yang tidak diwakili tidak berhak untuk menyoal

saksi kanak-kanak secara langsung tetapi boleh berbuat sedemikian
melalui perantara.

**Orang dewasa yang menemani saksi** **kanak-kanak**

**9.** (1)  Mahkamah boleh membenarkan seorang saksi kanak-kanak
ditemani oleh seorang dewasa semasa memberi keterangan dalam
mana-mana prosiding.

(2) Mahkamah boleh membenarkan lebih daripada seorang

dewasa untuk menemani saksi kanak-kanak jika Mahkamah
mempertimbangkannya demi kepentingan keadilan untuk berbuat
sedemikian.


-----

_Keterangan Saksi Kanak-Kanak._

(3) Orang dewasa yang menemani saksi kanak-kanak itu tidak

boleh —

_(a)_ raemberikan galakan kepada saksi kanak-kanak itu untuk

menjawab mana-mana soalan;

_(b)_ mempengaruhi jawapan saksi kanak-kanak itu; atau

_(c)_ mengganggu saksi kanak-kanak itu semasa dia disoal.

**Pakaian rasmi boleh diketepikan**

**10.** Mahkamah boleh mengarahkan bahawa pemakaian kot, jaket,
gaun atau pakaian rasmi lain hakim dan pegawai Mahkamah
diketepikan semasa pemberian keterangan oleh saksi kanakkanak.

**Anggapan umur saksi kanak-kanak**

**11.** (1) Jika Mahkamah meragui umur tepat seseorang saksi
kanak-kanak, suatu perakuan pegawai perubatan yang bermaksud
sedemikian, yang pada pendapatnya, saksi kanak-kanak itu telah
mencapai atau belum mencapai umur yang dinyatakan boleh diberi
dalam keterangan, dan Mahkamah hendaklah mengisytiharkan
umur saksi kanak-kanak itu bagi maksud Akta ini.

(2) Umur saksi kanak-kanak yang diisytiharkan oleh Mahkamah

di bawah subseksyen (1) hendaklah disifatkan sebagai umur sebenar
saksi kanak-kanak itu, melainkan jika dan sehingga dibuktikan
sebaliknya.

**Saksi kanak-kanak yang menderita kurang upaya**

**12.** (1) Saksi kanak-kanak yang mengalami apa-apa ketidakupayaan
boleh, selain memberi keterangan mengikut apa-apa cara yang
ditetapkan dalam subseksyen 3(1) atau suatu gabungan cara yang
ditetapkan dalam subseksyen itu, memberi keterangannya mengikut
apa-apa cara lain yang menjadikannya boleh difahami.


(2) Keterangan yang diberikan sedemikian hendaklah disifatkan

sebagai keterangan lisan.

(3) Dalam seksyen ini, "ketidakupayaan" termasuklah keterbatasan

aktiviti yang diakibatkan oleh lemah fizikal, intelektual atau deria,
keadaan kesihatan atau penyakit mental yang boleh bersifat kekal
atau semen tar a.


-----

_Rang Undang-Undang_

**Saksi kanak-kanak mencapai umur enam belas tahun semasa**
**memberi keterangan dalam masa perbicaraan**

**13.** Apabila seseorang saksi kanak-kanak memberi keterangan di
hadapan Mahkamah dan semasa memberi keterangan dia mencapai
umur enam belas tahun, Mahkamah hendaklah terus mendengar
keterangan saksi kanak-kanak itu dan menjalankan semua kuasa
di bawah Akta ini.

**Sekatan terhadap laporan dan penyiaran media**

**14. (1)  Tiada seorang pun boleh mendedahkan atau menyiarkan**
apa-apa butir dalam mana-mana media massa atau menghantar
melalui apa-apa perantara elektronik yang boleh membawa kepada
pengenalpastian saksi kanak-kanak, terutamanya nama dan alamat
saksi kanak-kanak itu, serta nama dan butir-butir lain institusi
pendidikan yang dia hadiri.

(2) Gambar saksi kanak-kanak atau mana-mana orang lain,

tempat atau benda yang boleh membawa kepada pengenalpastian
saksi kanak-kanak dalam prosiding yang disebut dalam subseksyen
(1), tidak boleh disiarkan dalam mana-mana media massa atau
dihantar melalui apa-apa perantara elektronik.

(3) Mana-mana orang yang melanggar subseksyen (1) atau (2)

melakukan suatu kesalahan dan boleh apabila disabitkan didenda
tidak melebihi sepuluh ribu ringgit atau pemenjaraan selama
tempoh tidak melebihi lima tahun atau kedua-duanya.

BAHAGIAN III

AM

**Peraturan-peraturan**

15. (1) Menteri boleh membuat apa-apa peraturan-peraturan
sebagaimana yang perlu atau suai manfaat untuk memberi kesan
sepenuhnya kepada atau bagi melaksanakan peruntukan Akta
ini.

(2) Tanpa menjejaskan keluasan subseksyen (1), peraturan
peraturan boleh dibuat—

_(a) untuk menetapkan tatacara yang hendak digunakan bagi_

apa-apa maksud Akta ini; dan


-----

# Keterangan Saksi Kanak-Kanak
 (b) untuk mengadakan peruntukan bagi pengurusan dan
 pentadbiran kemudahan yang diberikan kepada saksi kanak-kanak.

 Pemakaian Akta Keterangan 1950 dan Kanun Tatacara Jenayah
 16. Peruntukan Akta Keterangan 1950 dan Kanun Tatacara Jenayah [Akta 593] hendaklah terus terpakai kecuali setakat yang peruntukan-peruntukan itu secara nyata diubah suai oleh Akta ini.

HURAIAN

Rang Undang-Undang ini bertujuan untuk mengadakan peruntukan bagi tatacara
yang berhubungan dengan pemberian keterangan oleh saksi kanak-kanak dan
bagi perkara-perkara lain yang berkaitan dengannya.

2. Bahagian I mengandungi peruntukan permulaan.

3. _Fasal 1 mengandungi tajuk ringkas dan peruntukan bagi permulaan kuat_

kuasa Akta yang dicadangkan.

4. _Fasal 2 mentakrifkan perkataan dan ungkapan tertentu yang digunakan_

dalam Akta yang dicadangkan.

5. Bahagian II memperkatakan mengenai cara pemberian keterangan oleh

saksi kanak-kanak.

6. _Fasal 3 menyatakan cara yang baginya keterangan saksi kanak-kanak_

boleh diberikan. Seseorang saksi kanak-kanak boleh memberi keterangan dalam
salah satu atau gabungan cara itu. Walau bagaimanapun berkenaan dengan
keterangan yang diambil dengan rakaman video, ia adalah terhad kepada
keterangan yang diberi dalam pemeriksaan utama. Keterangan yang diberikan
sedemikian disifatkan sebagai keterangan dalam Mahkamah terbuka.

7. _Fasal 4 mengadakan peruntukan bagi pengadang atau perkiraan lain_

diletakkan untuk menghalang saksi kanak-kanak yang memberi keterangan di
Mahkamah daripada melihat tertuduh atau kanak-kanak yang dipertuduh atas
m ana-man a kesalahan.

8. _Fasal 5 bertujuan mengadakan peruntukan bagi keterangan saksi kanak-_

kanak diberikan melalui cara rangkaian secara langsung. Fasal ini juga memberi
Mahkamah kuasa untuk membuat suatu perintah, inter alia, menyatakan seseorang
yang boleh hadir di tempat yang kemudahan rangkaian secara langsung itu
ada dan di dalam bilik perbicaraan.


-----

_Rang Undang-Undang_

9. _Fasal 6 mengadakan peruntukan bagi keterangan saksi kanak-kanak_

melalui cara rakaman video. Rakaman video saksi kanak-kanak hendaklah
diterima sebagai keterangan pemeriksaan utama semasa sesuatu prosiding
tetapi hendaklah tertakluk kepada Akta Keterangan 1950 [Akta 56]. Subfasal
6(3) mengadakan peruntukan bagi penerimaan rakaman video apabila suatu
perakuan dikeluarkan oleh seseorang yang membuat rakaman video itu.

10. _Fasal 7 mengadakan peruntukan bahawa suatu rakaman video terdahulu_

yang dibuat oleh saksi kanak-kanak menurut fasal 6, oleh seorang kanak-kanak
yang mencapai umur enam belas tahun sebelum memberi keterangan di dalam
Mahkamah, boleh dibuktikan.

11. _Fasal 8 mengadakan peruntukan bagi pemeriksaan saksi kanak-kanak_

melalui perantara seperti jurubahasa atau mana-mana orang lain yang dibenarkan
oleh Mahkamah. Fasal ini juga mengadakan peruntukan tentang fungsi
perantara. Perantara tidak boleh mempengaruhi jawapan saksi kanak-kanak
atau mengganggu saksi kanak-kanak itu semasa dia disoal.

12. _Fasal 9 mengadakan peruntukan bagi orang dewasa yang menemani saksi_

kanak-kanak semasa saksi kanak-kanak itu memberi keterangan di Mahkamah.
Orang dewasa yang menemani saksi kanak-kanak itu tidak boleh mempengaruhi
jawapan saksi kanak-kanak atau mengganggu saksi kanak-kanak semasa dia
disoal.

13. _Fasal 10 bertujuan untuk memberi Mahkamah kuasa untuk mengarahkan_

pegawai-pegawai Mahkamah mengetepikan pakaian rasmi mereka semasa
keterangan diberikan oleh saksi kanak-kanak.

14. _Fasal 11 mengadakan peruntukan bagi anggapan oleh Mahkamah mengenai_

umur seseorang saksi kanak-kanak. Suatu perakuan pegawai perubatan boleh
diberikan dalam keterangan tentang umur saksi kanak-kanak itu.

15. Di bawah fasal 12 seorang saksi kanak-kanak yang mengalami

ketidakupayaan boleh memberi keterangan mengikut apa-apa cara lain selain
cara yang dinyatakan dalam fasal 3 dan keterangan itu disifatkan sebagai
keterangan lisan.

16. _Fasal 13 mengadakan peruntukan bagi Mahkamah meneruskan mendengar_

keterangan seseorang saksi kanak-kanak jika semasa memberi keterangan saksi
kanak-kanak itu mencapai umur enam belas tahun.

17. _Fasal 14 bertujuan untuk menyekat laporan dan penyiaran media mengenai_

butir-butir saksi kanak-kanak dalam sesuatu prosiding yang boleh membawa
kepada pengenalpastian saksi kanak-kanak. Fasal itu juga mengadakan peruntukan
penalti bagi ketidakpatuhan peruntukan ini.

18. Bahagian III memperkatakan perkara-perkara am.


-----

_Keterangan Saksi Kanak-Kanak_

19. _Fasal 15 bertujuan untuk memberi Menteri kuasa untuk membuat_

peraturan-peraturan.

20. _Fasal 16 bertujuan untuk mengadakan peruntukan bagi penerusan_

pemakaian Akta Keterangan 1950 [Akta 56] dan Kanun Tatacara Jenayah

_[Akta 593] setakat yang undang-undang itu secara nyata diubah suai oleh Akta_
yang dicadangkan.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2])2355]


-----

