---
Year: 2020
Bill: D.R.23/2020 - RUU Cukai Perkhidmatan (Pindaan) 2020 (Lulus)
Title: D.R.23/2020 - RUU Cukai Perkhidmatan (Pindaan) 2020 (Lulus)
Download URL: https://www.parlimen.gov.my/files/billindex/pdf/2020/D.R%2023_2020%20-%20bm.pdf
URL: https://www.parlimen.gov.my/files/billindex/pdf/2020/D.R%2023_2020%20-%20bm.pdf
---
---
Reading:
D.R.23/2020
Bacaan Pertama Pada:10/12/2020
Bacaan Kedua Pada:17/12/2020
Dibentang Oleh:YB Datuk Abd. Rahim Bin Bakri - Timbalan Menteri Kewangan I
Diluluskan Pada:17/12/2020
Dibentang Oleh:YB Datuk Abd. Rahim Bin Bakri - Timbalan Menteri Kewangan I
---

_Cukai Perkhidmatan (Pindaan)_ 1

**D.R. 23/2020**

RANG UNDANG-UNDANG

_b e r n a m a_

Suatu Akta untuk meminda Akta Cukai Perkhidmatan 2018.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Cukai Perkhidmatan**
(Pindaan) 2020.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 2**

**2. Akta Cukai Perkhidmatan 2018 [Akta 807], yang disebut “Akta**
ibu” dalam Akta ini, dipinda dalam subseksyen 2(1)—

_(a) dengan memasukkan selepas takrif “Akta ini” takrif yang_

berikut:

‘ “barang” ertinya semua jenis harta alih;’;


-----

2 _Rang Undang-Undang_

_(b) dalam teks bahasa Inggeris, dalam takrif “foreign service_

provider”, dengan menggantikan perkataan “for buying
and selling” dengan perkataan “for buying or selling”;
dan

_(c) dengan memasukkan selepas takrif “pemberi perkhidmatan_

asing” takrif yang berikut:

‘ “pengangkut” termasuklah apa-apa vesel, kereta api,
kenderaan, pesawat udara atau apa-apa cara
pengangkutan lain yang dengannya orang atau barang
boleh dibawa;’.

**Pindaan seksyen 18**

**3. Subseksyen 18(1) Akta ibu dipinda dengan menggantikan**
perkataan “sebaik selepas” dengan perkataan “sebaik sebelum”.

**Pindaan seksyen 19**

**4. Perenggan 19(1)(a) Akta ibu dipinda dengan menggantikan**
perkataan “perkhidmatan bercukai” dengan perkataan “apa-apa
perkhidmatan bercukai”.

**Seksyen baharu** **20a**

**5. Akta ibu dipinda dengan memasukkan selepas seksyen 20**
seksyen yang berikut:

“Perubahan pendaftaran

**20a.** (1) Jika orang berdaftar membuat suatu pemberitahuan di
bawah seksyen 19, Ketua Pengarah boleh mengubah pendaftaran
orang itu atau butir-butir pendaftaran orang itu dari tarikh
orang berdaftar itu berhenti menjalankan perniagaan yang
memberikan apa-apa perkhidmatan bercukai.

(2) Jika tiada pemberitahuan dibuat di bawah seksyen 19
dan Ketua Pengarah berpuas hati bahawa orang berdaftar
telah berhenti memberikan apa-apa perkhidmatan bercukai
atau telah terhenti bertanggungan untuk berdaftar di bawah


-----

_Cukai Perkhidmatan (Pindaan)_ 3

seksyen 18, Ketua Pengarah boleh mengubah pendaftaran
orang itu atau butir-butir pendaftaran orang itu dari tarikh
orang berdaftar itu berhenti memberikan apa-apa perkhidmatan
bercukai.

(3) Jika Ketua Pengarah berpuas hati bahawa pada hari
orang itu didaftarkan—

_(a) dalam hal seorang yang telah didaftarkan di bawah_

seksyen 13, orang itu telah tidak bertanggungan untuk
berdaftar di bawah seksyen 12, telah tidak memberikan
apa-apa perkhidmatan bercukai atau telah berhenti
untuk memberikan apa-apa perkhidmatan bercukai;
atau

_(b) dalam hal seorang yang telah didaftarkan di bawah_

seksyen 14, orang itu telah tidak memberikan apa-apa
perkhidmatan bercukai atau telah berhenti memberikan
apa-apa perkhidmatan bercukai,

Ketua Pengarah boleh mengubah pendaftaran orang itu atau
butir-butir pendaftaran orang itu berkuat kuasa dari tarikh
sebagaimana yang ditentukan oleh Ketua Pengarah dalam
pemberitahuan secara bertulis kepada orang itu.”.

**Pindaan seksyen 27**

**6. Subseksyen 27(1) Akta ibu dipinda dengan menggantikan**
perkataan “26(8), 26a(4)” dengan perkataan “26(7), 26a(3)”.

**Pindaan seksyen 31**

**7. Perenggan 31(1)(b) Akta ibu dipinda dengan menggantikan**
perkataan “26(8) atau 26a(4)” dengan perkataan “26(7) atau
26a(3)”.

**Pindaan seksyen 32**

**8. Subseksyen 32(2) Akta ibu dipinda dengan menggantikan**
perkataan “26(8) atau 26a(4)” dengan perkataan “26(7) atau
26a(3)”.


-----

4 _Rang Undang-Undang_

**Seksyen baharu 34a**

**9. Akta ibu dipinda dengan memasukkan selepas seksyen 34**
seksyen yang berikut:

“Pembayaran balik melalui pemotongan cukai perkhidmatan

**34a. (1) Ketua Pengarah boleh mengarahkan mana-mana**
orang berdaftar untuk memotong amaun pembayaran balik
terhadap amaun cukai perkhidmatan yang perlu dibayar
daripada penyatanya dalam seksyen 26 jika orang berdaftar
itu telah diberikan pembayaran balik cukai perkhidmatan
di bawah perenggan 34(3)(b) atau telah membuat potongan
di bawah seksyen 23 atau 39.

(2) Jika selepas pemotongan dibuat di bawah subseksyen (1),
terdapat apa-apa baki dalam amaun pembayaran balik, baki
itu hendaklah dibayar balik kepada orang berdaftar itu oleh
Ketua Pengarah.

(3) Walau apa pun subseksyen (2), Ketua Pengarah boleh
memegang keseluruhan atau mana-mana bahagian amaun yang
kena dibayar balik di bawah subseksyen (2) untuk dikreditkan
kepada apa-apa tempoh bercukai berikutnya atau seterusnya
dan Ketua Pengarah hendaklah menganggap amaun yang
dikreditkan itu sebagai pembayaran atau sebahagian pembayaran
yang diterima daripada orang berdaftar itu.”.

**Pindaan seksyen 40**

**10. Seksyen 40 Akta ibu dipinda dengan memotong subseksyen (4).**

**Pemotongan seksyen** **56a dalam Bahagian IX**

**11. Akta ibu dipinda dengan memotong seksyen** 56a dalam
Bahagian IX.

**Pindaan seksyen** **56a dalam Bahagian** **IXa**

**12. Seksyen** 56a dalam Bahagian IXa Akta ibu dipinda dengan
memasukkan selepas subseksyen (4) subseksyen yang berikut:


-----

_Cukai Perkhidmatan (Pindaan)_ 5

“(4a) Ketua Pengarah boleh, atas permohonan secara bertulis
oleh mana-mana orang berdaftar asing dan tertakluk kepada
apa-apa syarat yang difikirkan patut olehnya, meluluskan cukai
perkhidmatan berkenaan dengan apa-apa perkhidmatan digital
yang diberikan oleh orang berdaftar asing itu menjadi genap
masa pada masa invois itu dikeluarkan.”.

**Seksyen baharu 56ga**

**13. Akta ibu dipinda dengan memasukkan selepas seksyen** 56g
seksyen yang berikut:

“Nota kredit dan nota debit

**56ga. Jika apa-apa perkhidmatan bercukai diberikan oleh**
mana-mana orang berdaftar asing yang melibatkan pengeluaran
dan penerimaan nota kredit atau nota debit di bawah hal
keadaan dan syarat yang ditetapkan, orang berdaftar asing
itu hendaklah membuat potongan atau tambahan cukai
perkhidmatan dalam penyatanya dengan sewajarnya, dan
nota kredit dan nota debit itu hendaklah mengandungi
butir-butir yang ditetapkan.”.

**Pindaan seksyen** **56h**

**14. Seksyen** 56h Akta ibu dipinda—

_(a) dengan memasukkan selepas subseksyen (4) subseksyen_

yang berikut:

“(4a) Orang berdaftar asing yang terhenti daripada
bertanggungan untuk berdaftar di bawah seksyen 56d
hendaklah mengemukakan penyata tidak lewat daripada
tiga puluh hari atau apa-apa tarikh terkemudian
mengandungi butir-butir sebagaimana yang ditentukan oleh
Ketua Pengarah berkenaan dengan bahagian tempoh
bercukai yang terakhir itu yang dalamnya orang
berdaftar asing itu didaftarkan.”;

_(b) dalam subseksyen (6), dengan menggantikan perkataan_

“subseksyen (4) dan (5)” dengan perkataan “subseksyen (4),
(4a) dan (5)”; dan


-----

6 _Rang Undang-Undang_

_(c) dalam perenggan (7)(a), dengan menggantikan_

perkataan “subseksyen (4) atau (5)” dengan perkataan
“subseksyen (4), (4a) atau (5)”.

**Pindaan seksyen 62**

**15. Subseksyen 62 Akta ibu dipinda—**

_(a) dalam subseksyen (1), dengan memasukkan selepas_

perkataan “tempat” perkataan “atau premis”; dan

_(b) dalam subseksyen (3), dengan menggantikan perkataan_

“atau bungkusan” dengan perkataan “, bungkusan atau
pengangkut”.

**Seksyen baharu** **62a**

**16. Akta ibu dipinda dengan memasukkan selepas seksyen 62**
seksyen yang berikut:

“Kuasa untuk mengelak

**62a.** (1) Jika oleh sebab jenis, saiz atau amaunnya tidak
praktikal untuk memindahkan apa-apa barang, dokumen,
artikel atau benda yang disita di bawah Akta ini, seseorang
pegawai cukai perkhidmatan yang hak boleh, dengan apa-apa
cara, mengelak barang, dokumen, artikel atau benda itu, atau
tempat, premis, bekas muatan, bungkusan atau pengangkut
yang di dalamnya barang, dokumen, artikel atau benda itu
dijumpai.

(2) Seseorang yang, tanpa kuasa yang sah, memecah,
mengganggu atau merosakkan lak yang disebut dalam
subseksyen (1) atau memindahkan barang, dokumen, artikel,
benda, bekas muatan, bungkusan atau pengangkut yang dilak
itu, atau cuba untuk berbuat demikian, melakukan suatu
kesalahan dan boleh, apabila disabitkan, dipenjarakan selama
tempoh tidak melebihi lima tahun atau didenda tidak melebihi
satu ratus ribu ringgit atau kedua-duanya.”.


-----

_Cukai Perkhidmatan (Pindaan)_ 7

**Seksyen baharu** **63a dan** **63b**

**17. Akta ibu dipinda dengan memasukkan selepas seksyen 63**
seksyen yang berikut:

“Kuasa tambahan

**63a. (1) Sebagai tambahan kepada dan tanpa menjejaskan**
kuasa sedia ada yang diberikan di bawah Akta ini, apabila
membawa dan menjaga mana-mana orang dalam tahanan,
seseorang pegawai cukai perkhidmatan yang hak hendaklah
mempunyai segala kuasa seorang pegawai polis yang berpangkat
Koperal dan lebih rendah dan kuasa seorang pegawai penjara
yang berpangkat Sarjan dan lebih rendah di bawah Akta
Penjara 1995 [Akta 537].

(2) Bagi maksud Akta ini—

_(a) jika sesuatu perintah, perakuan atau apa-apa perbuatan_

lain dikehendaki supaya diberikan, dikeluarkan
atau dilakukan oleh seseorang pegawai penjaga
Daerah Polis di bawah mana-mana undang-undang
bertulis, perintah, perakuan atau perbuatan itu boleh
diberikan, dikeluarkan atau dilakukan oleh seorang
pegawai kanan cukai perkhidmatan, dan bagi maksud
itu, tempat perintah, perakuan atau perbuatan itu
diberikan, dikeluarkan atau dilakukan hendaklah
disifatkan sebagai Daerah Polis di bawah jagaannya;
dan

_(b) seseorang pegawai cukai perkhidmatan yang hak_

hendaklah mempunyai segala kuasa yang diberikan
kepada seseorang pegawai penjaga balai polis
di bawah mana-mana undang-undang bertulis, dan
bagi maksud itu pejabat pegawai itu hendaklah
disifatkan sebagai suatu balai polis.

**Kuasa penguatkuasaan, pemeriksaan dan penyiasatan**

**63b. Bagi maksud Akta ini, seseorang pegawai kanan cukai**
perkhidmatan hendaklah mempunyai segala kuasa seorang
pegawai polis yang apa jua pun pangkatnya sebagaimana yang
diperuntukkan di bawah Kanun Tatacara Jenayah [Akta 593]
berhubung dengan penguatkuasaan, pemeriksaan dan


-----

8 _Rang Undang-Undang_

penyiasatan, dan kuasa yang sedemikian hendaklah sebagai
tambahan kepada kuasa yang diperuntukkan di bawah
Akta ini dan tidak mengurangkan kuasanya.”.

**Seksyen baharu** **65a**

**18. Akta ibu dipinda dengan memasukkan selepas seksyen 65**
seksyen yang berikut:

“Keterangan ejen provokasi boleh diterima

**65a.** (1) Walau apa pun mana-mana rukun undang-undang
atau peruntukan Akta ini atau mana-mana undang-undang
bertulis lain yang berlawanan, tiada ejen provokasi boleh
dianggap tidak boleh dipercayai hanya oleh sebab dia telah
cuba bersubahat atau telah bersubahat dalam melakukan
suatu kesalahan oleh mana-mana orang di bawah Akta ini
jika cubaan untuk bersubahat atau persubahatan itu adalah
semata-mata bagi maksud mendapatkan keterangan terhadap
orang itu.

(2) Walau apa pun mana-mana rukun undang-undang atau
peruntukan Akta ini atau mana-mana undang-undang bertulis
lain yang berlawanan, dan ejen provokasi itu ialah seorang
pegawai polis yang apa jua pun pangkatnya atau pegawai
cukai perkhidmatan, apa-apa pernyataan, sama ada lisan atau
bertulis, yang dibuat kepada ejen provokasi oleh mana-mana
orang yang kemudiannya dipertuduh atas suatu kesalahan di
bawah Akta ini boleh diterima sebagai keterangan semasa
perbicaraannya.”.

**Seksyen baharu** **73a**

**19. Akta ibu dipinda dengan memasukkan selepas seksyen 73**
seksyen yang berikut:

“Mendapatkan pemotongan cukai perkhidmatan secara

**tidak wajar**

**73a. Mana-mana orang yang menyebabkan atau cuba**
menyebabkan pemotongan cukai perkhidmatan di bawah
subseksyen 23(1), 34a(1) atau 39(2) untuk dirinya atau


-----

_Cukai Perkhidmatan (Pindaan)_ 9

mana-mana orang lain apa-apa amaun yang melebihi amaun
yang sepatutnya dipotong untuk dirinya atau orang lain itu
melakukan suatu kesalahan dan boleh, apabila disabitkan—

_(a) didenda tidak melebihi lima puluh ribu ringgit atau_

dipenjarakan selama tempoh tidak melebihi tiga
tahun atau kedua-duanya; dan

_(b) dikenakan penalti dua kali ganda amaun yang_

dipotong yang melebihi amaun yang sepatutnya
boleh dipotong.”.

**Pindaan seksyen 82**

**20. Subseksyen 82(1) Akta ibu dipinda dengan menggantikan**
perkataan “yang merupakan orang berdaftar” dengan perkataan
“yang bertanggungan bagi apa-apa cukai perkhidmatan yang genap
masa dan kena dibayar”.

**Pindaan seksyen 83**

**21. Subseksyen 83(1) Akta ibu dipinda—**

_(a) dengan menggantikan perkataan “seseorang orang berdaftar”_

dengan perkataan “mana-mana orang yang bertanggungan
bagi apa-apa cukai perkhidmatan yang genap masa dan
kena dibayar”;

_(b) dengan menggantikan perkataan “melupuskan apa-apa aset_

orang berdaftar” dengan perkataan “melupuskan apa-apa
aset orang itu”; dan

_(c) dengan menggantikan perkataan “yang diberikan oleh_

orang berdaftar itu” dengan perkataan “yang diberikan
atau perkhidmatan bercukai diimport yang diperoleh oleh
orang itu”.

HURAIAN

Rang Undang-Undang ini bertujuan untuk meminda Akta Cukai Perkhidmatan
2018 (“Akta 807”).

2. _Fasal 1 mengandungi tajuk ringkas dan peruntukan mengenai permulaan_
kuat kuasa Akta yang dicadangkan.


-----

10 _Rang Undang-Undang_

3. _Fasal 2 bertujuan untuk meminda subseksyen 2(1) Akta 807._

_Subfasal 2(a) dan_ _(c) bertujuan untuk mengadakan peruntukan bagi takrif_

baharu bagi “barang” dan “pengangkut”.

_Subfasal 2(b) bertujuan untuk meminda takrif “foreign service provider”_

dalam teks bahasa Inggeris untuk menjadikannya selaras dengan teks bahasa
kebangsaan.

4. _Fasal 3 bertujuan untuk meminda seksyen 18 Akta 807 untuk mengadakan_
peruntukan bagi kaedah sejarah dalam mengira jumlah nilai semua perkhidmatan
bercukai seseorang orang berdaftar yang tidak bertanggungan untuk berdaftar
dalam tempoh dua belas bulan. Pada masa kini, seksyen 18 Akta 807
mengadakan peruntukan bagi kaedah masa depan dalam mengira jumlah nilai
semua perkhidmatan bercukai orang berdaftar dalam tempoh dua belas bulan.

5. _Fasal 4 bertujuan untuk meminda perenggan 19(1)(a) Akta 807 untuk_
menjelaskan bahawa mana-mana orang berdaftar di bawah seksyen 13
atau 14 Akta 807 yang berhenti menjalankan perniagaan yang memberikan
apa-apa perkhidmatan bercukai untuk memberitahu Ketua Pengarah secara
bertulis dalam tempoh tiga puluh hari dari tarikh pemberhentian itu.

6. _Fasal 5 bertujuan untuk memasukkan seksyen baharu 20a ke dalam_
Akta 807 untuk mengadakan peruntukan bagi perubahan pendaftaran dan
butir-butir pendaftaran orang berdaftar dan tarikh kuat kuasa perubahan itu.

7. _Fasal 6, 7 dan_ _8 bertujuan untuk meminda subseksyen 27(1),_
perenggan 31(1)(b) dan subseksyen 32(2) Akta 807 masing-masing sebagai
pindaan berbangkit daripada penomboran semula—

_(a) subseksyen 26(7) sebagai subseksyen 26(8) dan subseksyen 26(8)_

sebagai subseksyen 26(7); dan

_(b) subseksyen 26a(4) sebagai subseksyen 26a(3) dan subseksyen 26a(3)_

sebagai subseksyen 26a(4).

Penomboran semula dibuat melalui Akta Cukai Perkhidmatan (Pindaan)

2019 [Akta A1597].

8. _Fasal 9_ bertujuan untuk memasukkan seksyen baharu 34a ke dalam
Akta 807.

Subseksyen 34a(1) yang dicadangkan bertujuan untuk memberi Ketua Pengarah

kuasa bagi mengarahkan mana-mana orang berdaftar untuk memotong jumlah
pembayaran balik terhadap jumlah cukai perkhidmatan yang perlu dibayar
daripada penyata di bawah seksyen 26.

Subseksyen 34a(2) yang dicadangkan bertujuan untuk memperuntukkan

bahawa jika selepas orang berdaftar membuat potongan di bawah
subseksyen 34a(1) yang dicadangkan, terdapat apa-apa baki dalam amaun
pembayaran balik, baki itu hendaklah dibayar balik kepada orang berdaftar
oleh Ketua Pengarah.


-----

_Cukai Perkhidmatan (Pindaan)_ 11

Subseksyen 34a(3) yang dicadangkan bertujuan untuk memberi Ketua Pengarah

kuasa untuk memegang keseluruhan atau mana-mana bahagian amaun pembayaran
balik untuk dikreditkan kepada tempoh bercukai berikutnya atau seterusnya.

9. _Fasal 10 bertujuan untuk meminda seksyen 40 Akta 807 untuk meluaskan_
pemakaian seksyen ini kepada orang berdaftar asing berhubungan dengan
peremitan cukai perkhidmatan, surcaj yang terakru, atau penalti, fi atau wang
lain kena dibayar, di bawah Akta 807.

10. _Fasal 11 bertujuan untuk memotong seksyen_ 56a dalam Bahagian IX

Akta 807 dan memasukkannya sebagai seksyen baharu 63b dalam Bahagian X
melalui fasal 17 Rang Undang-Undang ini.

11. _Fasal 12 bertujuan untuk memasukkan subseksyen baharu (4a) ke dalam_

seksyen 56a dalam Bahagian IXa Akta 807. Subseksyen (4a) yang dicadangkan
bertujuan untuk memberi Ketua Pengarah kuasa, atas permohonan, untuk
meluluskan cukai perkhidmatan berkenaan dengan perkhidmatan digital yang
diberikan oleh orang berdaftar asing menjadi genap masa pada masa invois
itu dikeluarkan.

12. _Fasal 13 bertujuan untuk memasukkan seksyen baharu_ 56ga ke dalam

Akta 807 untuk membenarkan orang berdaftar asing untuk membuat potongan
atau tambahan cukai perkhidmatan dalam penyatanya jika nota kredit dan
nota debit dikeluarkan di bawah hal keadaan dan syarat yang ditetapkan.

13. _Fasal 14 bertujuan untuk memasukkan subseksyen baharu (4a) ke dalam_

seksyen 56h Akta 807. Subseksyen (4a) yang dicadangkan bertujuan untuk
menghendaki orang berdaftar asing yang terhenti daripada bertanggungan
untuk didaftarkan di bawah seksyen 56d untuk mengemukakan penyata kepada
Ketua Pengarah.

14. _Fasal 15 bertujuan untuk meminda seksyen 62 Akta 807._

_Subfasal 15(a) bertujuan untuk memberi pegawai cukai perkhidmatan yang_

hak kuasa untuk membuat apa-apa penyitaan di mana-mana premis.

_Subfasal 15(b) bertujuan untuk meluaskan pemakaian seksyen 62 berhubungan_

dengan penyitaan apa-apa barang, dokumen, artikel atau benda bagi semua
kandungan apa-apa pengangkut yang di dalamnya barang, dokumen, artikel
atau benda itu dijumpai.

15. _Fasal 16 bertujuan untuk memasukkan seksyen baharu_ 62a ke dalam

Akta 807.

Subseksyen 62a(1) yang dicadangkan bertujuan untuk memberi pegawai cukai

perkhidmatan yang hak itu kuasa untuk mengelak barang, dokumen, artikel
atau benda, atau tempat, premis, bekas muatan, bungkusan atau pengangkut
yang di dalamnya barang, dokumen, artikel atau benda itu dijumpai jika oleh
sebab jenis, saiz atau amaunnya tidak munasabah untuk memindahkan barang,
dokumen, artikel atau benda yang disita itu.


-----

12 _Rang Undang-Undang_

Subseksyen 62a(2) yang dicadangkan bertujuan untuk menjadikannya suatu

kesalahan bagi mana-mana orang yang tanpa kuasa yang sah, memecah,
mengganggu atau merosakkan lak yang disebut dalam subseksyen (1) atau
memindahkan barang, dokumen, artikel, benda, bekas muatan, bungkusan
atau pengangkut yang dilak itu, atau cuba untuk berbuat demikian dan untuk
memperuntukkan hukuman bagi kesalahan itu.

16. _Fasal 17 bertujuan untuk memasukkan seksyen_ 63a dan 63b ke dalam

Akta 807.

Seksyen 63a yang dicadangkan bertujuan untuk memperuntukkan bahawa

seseorang pegawai cukai perkhidmatan yang hak hendaklah mempunyai segala
kuasa seorang pegawai polis yang berpangkat Koperal dan lebih rendah dan
kuasa seorang pegawai penjara yang berpangkat Sarjan dan lebih rendah di
bawah Akta Penjara 1995 apabila membawa dan menjaga mana-mana orang
dalam tahanan. Seksyen yang dicadangkan ini juga bertujuan untuk memberikan
kuasa seorang penjaga balai polis kepada seseorang pegawai cukai perkhidmatan
yang hak, dan bagi maksud itu pejabat pegawai cukai perkhidmatan yang hak
itu hendaklah disifatkan sebagai balai polis.

_Fasal ini juga bertujuan untuk memasukkan seksyen_ 56 a dalam

Bahagian IX Akta 807 yang telah dipotong sebagai seksyen baharu 63b Akta 807.

17. _Fasal 18 bertujuan untuk memasukkan seksyen baharu_ 65a ke dalam

Akta 807 untuk mengadakan peruntukan bagi kebolehpercayaan keterangan ejen
provokasi dan kebolehterimaan sebagai keterangan apa-apa pernyataan yang
diberi kepada ejen provokasi, oleh seseorang yang kemudiannya dipertuduh
atas suatu kesalahan di bawah Akta 807.

18. _Fasal 19 bertujuan untuk memasukkan seksyen baharu_ 73a ke dalam

Akta 807 untuk menjadikannya suatu kesalahan bagi mana-mana orang yang
mendapatkan pemotongan cukai perkhidmatan secara tidak wajar di bawah
Akta 807.

19. _Fasal 20 bertujuan untuk meminda seksyen 82 Akta 807 untuk menghendaki_

seseorang pelikuidasi sesuatu syarikat yang bertanggungan bagi apa-apa cukai
perkhidmatan yang genap masa dan kena dibayar untuk memberikan notis
penggulungan syarikat itu kepada Ketua Pengarah. Pada masa kini, kewajipan
dikenakan ke atas seseorang pelikuidasi sesuatu syarikat yang merupakan orang
berdaftar.

20. _Fasal 21 bertujuan untuk meminda seksyen 83 Akta 807 untuk_

menghendaki penerima harta mana-mana orang yang bertanggungan bagi
apa-apa cukai perkhidmatan yang genap masa dan kena dibayar untuk
memberikan notis pelantikannya kepada Ketua Pengarah dan untuk mengetepikan
apa-apa jumlah wang daripada aset untuk mengadakan peruntukan bagi apa-apa
cukai perkhidmatan yang atau yang akan selepas itu menjadi genap masa dan
kena dibayar berkenaan dengan perkhidmatan bercukai yang diberikan atau
perkhidmatan bercukai diimport yang diperoleh. Pada masa kini, kewajipan
dikenakan ke atas seseorang penerima seseorang orang berdaftar.

21. Pindaan lain yang tidak diperkatakan secara khusus dalam Huraian ini

merupakan pindaan yang kecil atau berbangkit.


-----

_Cukai Perkhidmatan (Pindaan)_ 13

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)3243]


-----

