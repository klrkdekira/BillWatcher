---
Year: 2020
Bill: D.R 7/2020 - RUU Majlis Keselamatan Negara (Pindaan) 2020 (Lulus)
Title: D.R 7/2020 - RUU Majlis Keselamatan Negara (Pindaan) 2020 (Lulus)
Download URL: https://www.parlimen.gov.my/files/billindex/pdf/2020/D.R%207_2020%20-%20bm.pdf
URL: https://www.parlimen.gov.my/files/billindex/pdf/2020/D.R%207_2020%20-%20bm.pdf
---
---
Reading:
D.R 7/2020
Bacaan Pertama Pada:18/08/2020
Bacaan Kedua Pada:24/08/2020
Dibentang Oleh:YB Dato' Takiyuddin Bin Hassan - Menteri di JPM (Parlimen dan Undang-Undang)
Diluluskan Pada:24/08/2020
Dibentang Oleh:YB Dato' Takiyuddin Bin Hassan - Menteri di JPM (Parlimen dan Undang-Undang)
---

_Majlis Keselamatan Negara (Pindaan)_ 1

**D.R. 7/2020**

RANG UNDANG-UNDANG

_b e r n a m a_

Suatu Akta untuk meminda Akta Majlis Keselamatan Negara 2016.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas**

**1. Akta ini bolehlah dinamakan Akta Majlis Keselamatan Negara**
(Pindaan) 2020.

**Pindaan seksyen 2**

**2. Akta Majlis Keselamatan Negara 2016 [Akta 776], yang disebut**
“Akta ibu” dalam Akta ini, dipinda dalam seksyen 2, dalam takrif
“kawasan keselamatan”, dengan menggantikan perkataan “Perdana
Menteri” dengan perkataan “Yang di-Pertuan Agong”.


-----

2 _Rang Undang-Undang_

**Pindaan seksyen 6**

**3. Seksyen 6 Akta ibu dipinda—**

_(a) dengan menomborkan semula seksyen yang sedia ada_

sebagai subseksyen (1);

_(b) dalam subseksyen (1) sebagaimana yang dinomborkan_

semula, dengan memotong perenggan _(b); dan_

_(c) dengan memasukkan selepas subseksyen (1) yang_

dinomborkan semula subseksyen yang berikut:

“(2) Pengerusi hendaklah melantik dalam kalangan
anggota Majlis seorang Timbalan Pengerusi.”.

**Pindaan seksyen 8**

**4. Seksyen 8 Akta ibu dipinda dalam subseksyen (2) dengan**
menggantikan perkataan “seorang anggota Majlis” dengan perkataan
“mana-mana anggota Majlis yang lain”.

**Pindaan seksyen 18**

**5. Seksyen 18 Akta ibu dipinda—**

_(a) dalam subseksyen (1), dengan menggantikan perkataan_

“Perdana Menteri” di mana-mana jua terdapat dengan
perkataan “Yang di-Pertuan Agong”;

_(b)_ dalam subseksyen (4), dengan menggantikan perkataan

“Perdana Menteri” dengan perkataan “Yang di-Pertuan
Agong, atas nasihat Majlis,”;

_(c)_ dalam subseksyen (6), dengan menggantikan perkataan

“di Parlimen” dengan perkataan “di hadapan kedua-dua
Majlis Parlimen”; dan

_(d) dalam subseksyen (7), dengan menggantikan_

perkataan “Perdana Menteri boleh” dengan perkataan
“Yang di-Pertuan Agong boleh, atas nasihat Majlis”.


-----

_Majlis Keselamatan Negara (Pindaan)_ 3

**Pindaan seksyen 21**

**6. Seksyen 21 Akta ibu dipinda—**

_(a)_ dalam subseksyen (3)—

(i) dalam perenggan (a), dengan memotong perkataan

“dan” di hujung perenggan itu;

(ii) dalam perenggan (b), dengan menggantikan noktah

di hujung perenggan itu dengan perkataan “; dan”;
dan

(iii) dengan memasukkan selepas perenggan (b) perenggan

yang berikut:

“(c) meminta daripada mana-mana individu

atau entiti selain Entiti Kerajaan, apa-apa
maklumat atau risikan dalam milikannya.”;
dan

_(b) dengan memasukkan selepas subseksyen (5) subseksyen_

yang berikut:

“(6) Mana-mana individu yang tidak mematuhi
permintaan di bawah perenggan (3)(c) melakukan suatu
kesalahan dan boleh, apabila disabitkan, dipenjarakan
selama tempoh tidak melebihi lima tahun atau didenda
tidak melebihi satu ratus ribu ringgit atau kedua-duanya.

(7) Mana-mana entiti selain Entiti Kerajaan yang
tidak mematuhi permintaan di bawah perenggan (3)(c)
melakukan suatu kesalahan dan boleh, apabila disabitkan,
didenda tidak melebihi dua ratus ribu ringgit.”.

**Pindaan seksyen 37**

**7.** Seksyen 37 Akta ibu dipinda dalam subseksyen (2) dengan
menggantikan perkataan “dua tahun” dengan perkataan “lima
tahun”.


-----

4 _Rang Undang-Undang_

**Pindaan seksyen 42**

**8. Seksyen 42 Akta ibu dipinda dalam subseksyen (1) dan (2),**
dengan menggantikan perkataan “Perdana Menteri” dengan
perkataan “Majlis”.

**Seksyen baharu** **42a dan** **42b**

**9. Akta ibu dipinda dengan memasukkan selepas seksyen 42**
seksyen yang berikut:

“Kesalahan oleh syarikat, dsb.

**42a. Jika mana-mana orang yang melakukan kesalahan**
di bawah Akta ini atau mana-mana peraturan-peraturan yang
dibuat di bawah Akta ini ialah suatu syarikat, perkongsian
liabiliti terhad, firma, pertubuhan atau kumpulan orang yang
lain, seseorang yang pada masa pelakuan kesalahan itu ialah
seorang pengarah, pegawai pematuhan, pekongsi, pengurus,
setiausaha atau pegawai lain yang seumpamanya bagi syarikat,
perkongsian liabiliti terhad, firma, pertubuhan atau kumpulan
orang yang lain itu atau yang berupa sebagai bertindak atas
sifat itu atau yang dengan apa-apa cara atau sehingga apa-apa
takat bertanggungjawab bagi pengurusan apa-apa hal ehwal
syarikat, perkongsian liabiliti terhad, firma, pertubuhan atau
kumpulan orang yang lain itu atau yang membantu dalam
pengurusannya—

_(a) boleh dipertuduh secara berasingan atau bersesama_

dalam prosiding yang sama bersekali dengan syarikat,
perkongsian liabiliti terhad, firma, pertubuhan atau
kumpulan orang yang lain itu; dan

_(b) jika syarikat, perkongsian liabiliti terhad, firma,_

pertubuhan atau kumpulan orang itu didapati bersalah
atas kesalahan itu, hendaklah disifatkan bersalah atas
kesalahan itu dan boleh dikenakan hukuman atau
penalti yang sama sebagaimana seorang individu
melainkan jika, dengan mengambil kira jenis
fungsinya atas sifat itu dan segala hal keadaan, dia
membuktikan—

(i) bahawa kesalahan itu telah dilakukan tanpa

pengetahuannya; dan


-----

_Majlis Keselamatan Negara (Pindaan)_ 5

(ii) bahawa kesalahan itu telah dilakukan tanpa

persetujuan atau pembiarannya dan bahawa
dia telah mengambil segala langkah yang
munasabah dan menjalankan usaha yang wajar
untuk menghalang pelakuan kesalahan itu.

**Tanggungan seseorang bagi perbuatan, dsb., pekerja, dsb.**

**42b.** Jika mana-mana orang boleh dikenakan apa-apa

hukuman atau penalti di bawah Akta ini atau mana-mana
peraturan-peraturan yang dibuat di bawah Akta ini bagi
apa-apa perbuatan, peninggalan, pengabaian atau keingkaran
yang dilakukan—

_(a) oleh pekerja orang itu dalam penjalanan pekerjaannya;_

_(b) oleh ejen orang itu apabila bertindak bagi pihak_

orang itu; atau

_(c) oleh pekerja ejen orang itu semasa bertindak dalam_

penjalanan pekerjaannya dengan ejen orang itu atau
selainnya bagi pihak ejen orang itu yang bertindak
bagi pihak orang itu,

orang itu boleh dikenakan hukuman atau penalti yang sama
bagi tiap-tiap perbuatan, peninggalan, pengabaian atau
keingkaran oleh pekerja atau ejen orang itu, atau oleh pekerja
ejen orang itu.”.

HURAIAN

Rang Undang-Undang ini bertujuan untuk meminda Akta Majlis Keselamatan
Negara 2016 (“Akta 776”).

2. _Fasal 1 mengandungi tajuk ringkas Akta yang dicadangkan._

3. _Fasal 2 bertujuan untuk meminda seksyen 2 Akta 776 dalam takrif “kawasan_
keselamatan” berbangkit daripada pindaan yang dicadangkan dalam _fasal 5._

4. _Fasal 3 bertujuan untuk meminda seksyen 6 Akta 776 untuk mengeluarkan_
Timbalan Perdana Menteri sebagai Timbalan Pengerusi Majlis daripada
keanggotaan Majlis dan untuk memberi Pengerusi Majlis kuasa untuk melantik
seorang Timbalan Pengerusi dalam kalangan anggota Majlis yang lain. Ini
adalah untuk mengukuhkan lagi keanggotaan Majlis.


-----

6 _Rang Undang-Undang_

5. _Fasal 4 bertujuan untuk meminda seksyen 8 Akta 776 berbangkit daripada_
pindaan yang dicadangkan dalam _fasal 3._

6. _Fasal 5 bertujuan untuk meminda seksyen 18 Akta 776 untuk memperuntukkan_
bahawa Yang di-Pertuan Agong boleh mengisytiharkan mana-mana kawasan
di Malaysia sebagai “kawasan keselamatan” atas nasihat Majlis.

7. _Fasal 6 bertujuan untuk meminda seksyen 21 Akta 776 untuk mengadakan_
peruntukan mengenai kuasa Pengarah Operasi untuk meminta daripada mana-mana
individu atau mana-mana entiti selain Entiti Kerajaan, apa-apa maklumat atau
risikan dalam milikan individu atau entiti itu. Dalam hal ini, walaupun secara
amnya, perkataan “orang” adalah mencukupi untuk merangkumi kedua-dua
“individu” dan “entiti”, bagi maksud Akta yang dicadangkan, perkataan “individu”
dan “entiti selain Entiti Kerajaan” diutamakan untuk digunakan bagi menjelaskan
bahawa mana-mana individu dan entiti selain Entiti Kerajaan, semuanya adalah
berkewajipan untuk mematuhi permintaan Pengarah Operasi itu. Kuasa Pengarah
Operasi itu hendaklah dijalankan demi kepentingan keselamatan negara dan
berhubung dengan sesuatu kawasan keselamatan. Mana-mana individu atau
entiti selain Entiti Kerajaan yang tidak mematuhi permintaan oleh Pengarah
Operasi itu melakukan suatu kesalahan di bawah Akta 776.

8. _Fasal 7 bertujuan untuk meminda seksyen 37 Akta 776 untuk menaikkan_
tempoh pemenjaraan bagi kesalahan di bawah seksyen ini daripada dua tahun
kepada lima tahun.

9. _Fasal 8 bertujuan untuk meminda seksyen 42 Akta 776 untuk membolehkan_
Majlis membuat peraturan-peraturan di bawah Akta 776.

10. _Fasal 9 bertujuan untuk memasukkan ke dalam Akta 776 seksyen baharu 42a_

yang mengandungi peruntukan yang berhubungan dengan kesalahan yang
dilakukan oleh mana-mana orang yang merupakan suatu syarikat, perkongsian
liabiliti terhad, firma, pertubuhan atau kumpulan orang yang lain, dan seksyen
baharu 42b yang mengandungi peruntukan yang berhubungan dengan tanggungan
seseorang bagi apa-apa perbuatan, peninggalan, pengabaian atau keingkaran
oleh pekerja orang itu, ejen orang itu atau pekerja ejen orang itu.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3156]


-----

