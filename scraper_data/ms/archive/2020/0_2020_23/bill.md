---
Year: 2020
Bill: D.R.24/2020 - RUU Levi Keuntungan Luar Biasa (Pindaan) 2020 (Lulus)
Title: D.R.24/2020 - RUU Levi Keuntungan Luar Biasa (Pindaan) 2020 (Lulus)
Download URL: https://www.parlimen.gov.my/files/billindex/pdf/2020/D.R%2024_2020%20-%20bm.pdf
URL: https://www.parlimen.gov.my/files/billindex/pdf/2020/D.R%2024_2020%20-%20bm.pdf
---
---
Reading:
D.R.24/2020
Bacaan Pertama Pada:10/12/2020
Bacaan Kedua Pada:12/10/2021
Dibentang Oleh:YB Tuan Mohd Shahar Bin Abdullah - Timbalan Menteri Kewangan I
Diluluskan Pada:12/10/2021
Dibentang Oleh:YB Tuan Mohd Shahar Bin Abdullah - Timbalan Menteri Kewangan I
---

_Levi Keuntungan Luar Biasa (Pindaan)_ 1

**D.R. 24/2020**

RANG UNDANG-UNDANG

_b e r n a m a_

Suatu Akta untuk meminda Akta Levi Keuntungan Luar Biasa 1998.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Levi Keuntungan Luar**
Biasa (Pindaan) 2020.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Penggantian seksyen 13**

**2. Akta Levi Keuntungan Luar Biasa 1998 [Akta 592], yang**
disebut “Akta ibu” dalam Akta ini, dipinda dengan menggantikan
seksyen 13 dengan seksyen yang berikut:

“Peremitan levi dan penalti

**13. (1) Menteri boleh, jika difikirkan patut olehnya, meremitkan**
keseluruhan atau mana-mana bahagian levi yang genap masa
dan kena dibayar di bawah Akta ini.


-----

2 _Rang Undang-Undang_

(2) Ketua Pengarah boleh, jika difikirkan patut olehnya,
meremitkan keseluruhan atau mana-mana bahagian penalti
di bawah seksyen 9.

(3) Jika seseorang yang telah diberikan peremitan di bawah
subseksyen (1) atau (2) telah membayar apa-apa levi atau
penalti yang berhubungan dengan peremitan itu, tertakluk
kepada subseksyen 14(3), dia berhak kepada suatu pembayaran
balik amaun levi atau penalti yang telah dibayar yang telah
diremitkan itu.”.

**Penggantian seksyen 14**

**3. Akta ibu dipinda dengan menggantikan seksyen 14 dengan**
seksyen yang berikut:

“Tuntutan bagi pembayaran balik levi dan penalti terlebih

**bayar atau dibayar secara silap, dsb.**

**14.** (1) Mana-mana orang yang telah terlebih bayar atau
membayar secara silap apa-apa levi atau penalti, atau berhak
untuk mendapatkan bayaran balik levi atau penalti di bawah
seksyen 13 boleh membuat tuntutan bagi pembayaran balik
dalam borang yang ditetapkan.

(2) Sesuatu tuntutan bagi pembayaran balik di bawah
subseksyen (1) hendaklah dibuat kepada Ketua Pengarah dalam
masa satu tahun dari tarikh berlakunya pembayaran terlebih
itu atau pembayaran yang silap itu atau berlakunya kelayakan
pembayaran balik itu.

(3) Ketua Pengarah boleh mengurangkan atau tidak
membenarkan apa-apa pembayaran balik berkenaan dengan
tuntutan di bawah subseksyen (1) setakat yang pembayaran
balik itu akan dengan tidak patut memperkaya orang yang
disebut dalam subseksyen (1).”.


-----

_Levi Keuntungan Luar Biasa (Pindaan)_ 3

**Seksyen baharu** **14a**

**4. Akta ibu dipinda dengan memasukkan selepas seksyen 14**
seksyen yang berikut:

“Pembayaran balik apabila Ketua Pengarah berpuas hati

**dan dengan keterangan sokongan**

**14a.** (1) Sesuatu tuntutan bagi pembayaran balik levi atau
penalti di bawah subseksyen 14(1) hendaklah disokong dengan
apa-apa keterangan sebagaimana yang dikehendaki oleh Ketua
Pengarah.

(2) Ketua Pengarah boleh membuat pembayaran balik
berkenaan dengan tuntutan yang dibuat oleh mana-mana orang
di bawah subseksyen 14(1) selepas berpuas hati bahawa orang
itu telah membuktikan tuntutan itu dengan sepatutnya.”.

HURAIAN

Rang Undang-Undang ini bertujuan untuk meminda Akta Levi Keuntungan
Luar Biasa 1998 (“Akta 592”).

2. _Fasal 1_ mengandungi tajuk ringkas dan peruntukan mengenai permulaan
kuat kuasa Akta yang dicadangkan.

3. _Fasal 2 bertujuan untuk menggantikan seksyen 13 Akta 592 untuk memberi_
Menteri kuasa untuk meremit keseluruhan atau mana-mana bahagian levi
keuntungan luar biasa yang kena dibayar dan untuk memberi Ketua Pengarah
kuasa untuk meremit keseluruhan atau mana-mana bahagian penalti yang kena
dibayar di bawah Akta 592. Seksyen 13 yang dicadangkan ini juga mengadakan
peruntukan bagi pembayaran balik levi keuntungan luar biasa atau penalti
yang telah diremit kepada mana-mana orang jika orang itu telah membayar
levi keuntungan luar biasa atau penalti itu.

4. Fasal 3 bertujuan untuk menggantikan seksyen 14 Akta 592 untuk
membenarkan mana-mana orang yang telah terlebih bayar atau tersilap membayar
apa-apa levi keuntungan luar biasa atau penalti atau mana-mana orang yang
berhak untuk mendapatkan bayaran balik levi atau penalti di bawah seksyen 13
Akta 592 untuk menuntut pembayaran balik dalam tempoh satu tahun dari
masa pembayaran lebih atau pembayaran tersilap itu berlaku, atau kelayakan
pembayaran balik itu berlaku. Seksyen 14 yang dicadangkan ini juga memberi
Ketua Pengarah kuasa untuk mengurangkan atau menolak pembayaran balik
jika pembayaran balik itu boleh dengan tidak patut memperkayakan orang
yang membuat tuntutan itu.


-----

4 _Rang Undang-Undang_

_5. Fasal 4 bertujuan untuk memasukkan seksyen baharu_ 14a ke dalam
Akta 592 untuk memperuntukkan bahawa Ketua Pengarah boleh membayar
balik levi keuntungan luar biasa atau penalti itu jika berpuas hati bahawa
orang yang membuat tuntutan telah membuktikan itu dengan sepatutnya.
Apa-apa tuntutan hendaklah disokong dengan keterangan sebagaimana dikehendaki
oleh Ketua Pengarah.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3240]


-----

