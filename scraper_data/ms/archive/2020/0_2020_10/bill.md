---
Year: 2020
Bill: D.R.11/2020 - RUU Koperasi (Pindaan) 2020 (Lulus)
Title: D.R.11/2020 - RUU Koperasi (Pindaan) 2020 (Lulus)
Download URL: https://www.parlimen.gov.my/files/billindex/pdf/2020/D.R%2011_2020%20-%20bm.pdf
URL: https://www.parlimen.gov.my/files/billindex/pdf/2020/D.R%2011_2020%20-%20bm.pdf
---
---
Reading:
D.R.11/2020
Bacaan Pertama Pada:25/08/2020
Bacaan Kedua Pada:02/11/2020
Dibentang Oleh:YB Dato Sri Dr. Hj. Wan Junaidi Bin Tuanku Jaafar - Menteri Pembangunan Usahawan dan Koperasi,
Diluluskan Pada:17/12/2020
Dibentang Oleh:YB Dato Sri Dr. Hj. Wan Junaidi Bin Tuanku Jaafar - Menteri Pembangunan Usahawan dan Koperasi,
---

_Koperasi (Pindaan)_ 1

**D.R. 11/2020**

RANG UNDANG-UNDANG

_b e r n a m a_

Suatu Akta untuk meminda Akta Koperasi 1993.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Koperasi (Pindaan) 2020.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 5**

**2. Akta Koperasi 1993 [Akta 502], yang disebut “Akta ibu” dalam**
Akta ini, dipinda dalam perenggan 5(1)(a) dengan menggantikan
perkataan “lima puluh” dengan perkataan “dua puluh”.


-----

2 _Rang Undang-Undang_

**Pindaan seksyen 6**

**3.** Seksyen 6 Akta ibu dipinda—

_(a)_ dalam perenggan (1)(a), dengan menggantikan perkataan

“sepuluh” dengan perkataan “lima”; dan

_(b) dalam perenggan (2)(b), dengan menggantikan perkataan_

“dua puluh lima” dengan perkataan “sepuluh”.

**Pindaan seksyen 8**

**4. Subseksyen 8(1) Akta ibu dipinda dengan menggantikan**
perkataan “dua puluh” dengan perkataan “lima”.

**Pindaan seksyen 12**

**5.** Perenggan 12(b) Akta ibu dipinda dengan memotong perkataan
“dengan kelulusan bertulis terlebih dahulu Suruhanjaya,”.

**Pindaan seksyen 24**

**6. (1) Perenggan 24(1)(a) Akta ibu dipinda dengan memasukkan**
selepas perkataan “beragama Islam,” perkataan “kepada orang
yang dinamakan mengikut peraturan-peraturan bagi pihak anggota
yang mati atau, jika tiada orang yang dinamakan sedemikian,”.

(2) Apa-apa penamaan penama oleh seseorang anggota koperasi
beragama Islam yang dibuat sebelum tarikh permulaan kuat kuasa
Akta ini hendaklah terus kekal sah.

**Pindaan seksyen 42**

**7.** Seksyen 42 Akta ibu dipinda dengan menggantikan perkataan
“enam” dengan perkataan “tiga”.


-----

_Koperasi (Pindaan)_ 3

**Pindaan seksyen 42a**

**8.** Subseksyen 42a(1) Akta ibu dipinda dengan menggantikan
perkataan “tiga” dengan perkataan “dua”.

**Pindaan seksyen 50**

**9. Seksyen 50 Akta ibu dipinda—**

_(a)_ dengan menomborkan semula seksyen yang sedia ada

sebagai subseksyen (1);

_(b) dalam subseksyen (1) yang dinomborkan semula, dengan_

memasukkan selepas perenggan _(e), perenggan yang_
berikut:

“(ea) pinjaman daripada mana-mana institusi kewangan

yang berlesen, atau koperasi sebagaimana yang
ditentukan oleh Suruhanjaya;”; dan

_(c)_ dengan memasukkan selepas subseksyen (1) yang

dinomborkan semula, subseksyen yang berikut:

“(2) Bagi maksud perenggan (1)(ea), “institusi
kewangan yang berlesen” ertinya—

_(a)_ suatu bank yang dilesenkan di bawah Akta

Perkhidmatan Kewangan 2013 [Akta 758];

_(b)_ suatu bank Islam yang dilesenkan di bawah

Akta Perkhidmatan Kewangan Islam 2013

[Akta 759]; dan

_(c)_ suatu institusi yang ditetapkan di bawah Akta

Institusi Kewangan Pembangunan 2002

[Akta 618].”.

**Pindaan seksyen 72**

**10.** Subseksyen 72(1) Akta ibu dipinda dengan menggantikan
perkataan “lima belas” dengan perkataan “lima”.


-----

4 _Rang Undang-Undang_

**Peralihan**

**11. Semua peraturan-peraturan, arahan, garis panduan, surat**
pekeliling dan notis yang dibuat, dikeluarkan atau diberikan
di bawah Akta ibu sebelum tarikh permulaan kuat kuasa Akta
ini, yang tidak selaras dengan peruntukan Akta ibu sebagaimana
yang dipinda oleh Akta ini, hendaklah, pada tarikh permulaan
kuat kuasa Akta ini, terhenti berkuat kuasa.

HURAIAN

Rang Undang-Undang ini bertujuan untuk meminda Akta Koperasi 1993
(“Akta 502”).

2. _Fasal 1 mengandungi tajuk ringkas dan peruntukan mengenai permulaan_
kuat kuasa Akta yang dicadangkan.

3. _Fasal 2 bertujuan untuk meminda perenggan 5(1)(a) Akta 502 untuk_
memperuntukkan bahawa suatu koperasi yang terdiri daripada sekurang-kurangnya
dua puluh orang boleh didaftarkan sebagai suatu koperasi asas. Pada masa ini,
suatu koperasi dikehendaki terdiri daripada sekurang-kurangnya lima puluh
orang sebelum ia boleh didaftarkan sebagai suatu koperasi asas.

4. _Fasal 3 bertujuan untuk meminda seksyen 6 Akta 502._

_Subfasal 3(a) bertujuan untuk meminda perenggan 6(1)(a)_ Akta 502

untuk memperuntukkan bahawa sekurang-kurangnya lima orang hendaklah
menandatangani borang permohonan bagi pendaftaran suatu koperasi asas. Pada
masa ini, sekurang-kurangnya sepuluh orang dikehendaki untuk menandatangani
permohonan sedemikian.

_Subfasal 3(b) bertujuan untuk meminda perenggan 6(2)(b) Akta 502_

untuk menghendaki minit mesyuarat agung permulaan yang dikemukakan
bersama dengan permohonan bagi pendaftaran suatu koperasi asas untuk
ditandatangani oleh sekurang-kurangnya sepuluh orang yang hadir. Pada masa ini,
sekurang-kurangnya dua puluh lima orang yang hadir dikehendaki untuk
menandatangani minit itu.

5. _Fasal 4 bertujuan untuk meminda subseksyen 8(1) Akta 502 untuk_
membenarkan Suruhanjaya, di bawah peruntukan khas, untuk mendaftarkan
suatu koperasi yang terdiri daripada sekurang-kurangnya lima orang. Pada
masa ini, suatu koperasi dikehendaki terdiri daripada sekurang-kurangnya dua
puluh orang.

6. _Fasal 5_ bertujuan untuk meminda perenggan 12(b) Akta 502 untuk
meniadakan kehendak yang dikenakan ke atas suatu koperasi untuk mendapatkan
kelulusan bertulis terlebih dahulu daripada Suruhanjaya sebelum koperasi itu
boleh mempamerkan nama atau logo lainnya di setiap cawangannya.


-----

_Koperasi (Pindaan)_ 5

7. _Fasal 6_ bertujuan untuk meminda perenggan 24(1)(a) Akta 502 untuk
membenarkan pemindahan syer, pulangan atau kepentingan kepada orang
yang dinamakan oleh seseorang anggota yang beragama Islam yang meninggal
dunia dan untuk mengadakan peruntukan bagi pengesahan apa-apa penamaan
penama oleh seseorang anggota suatu koperasi yang beragama Islam yang
dibuat sebelum tarikh permulaan kuat kuasa Akta ini.

8. _Fasal 7 bertujuan untuk meminda seksyen 42 Akta 502 untuk mengurangkan_
bilangan minimum yang dikehendaki bagi anggota Lembaga suatu koperasi
daripada enam kepada tiga.

9. _Fasal 8_ bertujuan untuk meminda subseksyen 42a(1) Akta 502 untuk
mengurangkan bilangan minimum yang dikehendaki bagi anggota Jawatankuasa
Audit Dalaman sesuatu koperasi daripada tiga kepada dua.

10. _Fasal 9 bertujuan untuk meminda seksyen 50 Akta 502 untuk memperuntukkan_
bahawa kumpulan wang sesuatu koperasi boleh diperdapatkan melalui pinjaman
daripada mana-mana institusi kewangan berlesen dan koperasi yang ditentukan
oleh Suruhanjaya.

11. _Fasal 10 bertujuan untuk meminda subseksyen 72(1) Akta 502 untuk_
memperuntukkan bahawa Suruhanjaya boleh membatalkan pendaftaran sesuatu
koperasi jika bilangan anggotanya telah berkurangan sehingga kurang daripada
lima. Pada masa ini, Suruhanjaya boleh membatalkan pendaftaran sesuatu
koperasi jika bilangan anggotanya telah berkurangan sehingga kurang daripada
lima belas.

12. _Fasal 11_ mengandungi peruntukan peralihan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3075]


-----

