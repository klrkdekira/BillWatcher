---
Year: 2020
Bill: D.R.20/2020 - RUU Eksais (Pindaan) 2020 (Lulus)
Title: D.R.20/2020 - RUU Eksais (Pindaan) 2020 (Lulus)
Download URL: https://www.parlimen.gov.my/files/billindex/pdf/2020/D.R%2020_2020%20-%20bm.pdf
URL: https://www.parlimen.gov.my/files/billindex/pdf/2020/D.R%2020_2020%20-%20bm.pdf
---
---
Reading:
D.R.20/2020
Bacaan Pertama Pada:10/12/2020
Bacaan Kedua Pada:16/12/2020
Dibentang Oleh:YB Datuk Abd. Rahim Bin Bakri - Timbalan Menteri Kewangan I
Diluluskan Pada:16/12/2020
Dibentang Oleh:YB Datuk Abd. Rahim Bin Bakri - Timbalan Menteri Kewangan I
---

_Eksais (Pindaan)_ 1

**D.R. 20/2020**

RANG UNDANG-UNDANG

_b e r n a m a_

Suatu Akta untuk meminda Akta Eksais 1976.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Eksais (Pindaan) 2020.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 19**

**2.** Akta Eksais 1976 [Akta 176], yang disebut “Akta ibu” dalam
Akta ini, dipinda dalam subseksyen 19(1)—

_(a)_ dalam perenggan (c), dengan memotong perkataan “dan”

di hujung perenggan itu;

_(b)_ dalam perenggan _(d), dengan menggantikan noktah_

di hujung perenggan itu dengan perkataan “; dan”; dan


-----

2 _Rang Undang-Undang_

_(c)_ dengan memasukkan selepas perenggan _(d) perenggan_

yang berikut:

“(e) pulangan cukai yang dituntut berkenaan dengan

mana-mana satu konsainan barang-barang
yang dieksport tidaklah kurang daripada dua ratus
ringgit.”.

**Pindaan seksyen 19a**

**3.** Subseksyen 19a(1) Akta ibu dipinda dengan menggantikan
perkataan “sembilan per sepuluh daripada duti yang dikira
mengikut subseksyen (2) boleh dibayar semula” dengan perkataan
“Ketua Pengarah boleh membenarkan sembilan per sepuluh daripada
duti yang dikira mengikut subseksyen (2) dibayar semula”.

**Seksyen baharu** **50b**

**4.** Akta ibu dipinda dengan memasukkan selepas seksyen 50a
seksyen yang berikut:

“Kuasa tambahan

**50b. (1) Sebagai tambahan kepada dan tanpa menjejaskan**
kuasa sedia ada yang diberikan di bawah Akta ini, apabila
membawa dan menjaga mana-mana orang dalam tahanan,
seseorang pegawai yang hak hendaklah mempunyai segala kuasa
seorang pegawai polis yang berpangkat Koperal dan lebih rendah
dan kuasa seorang pegawai penjara yang berpangkat Sarjan
dan lebih rendah di bawah Akta Penjara 1995 [Akta 537].

(2) Bagi maksud Akta ini—

_(a)_ jika sesuatu perintah, perakuan atau apa-apa

perbuatan lain dikehendaki supaya diberikan,
dikeluarkan atau dilakukan oleh seseorang pegawai
penjaga Daerah Polis di bawah mana-mana
undang-undang bertulis, perintah, perakuan atau
perbuatan itu boleh diberikan, dikeluarkan atau


-----

_Eksais (Pindaan)_ 3

dilakukan oleh seorang pegawai kanan eksais,
dan bagi maksud itu, tempat yang perintah,
perakuan atau perbuatan itu diberikan, dikeluarkan
atau dilakukan hendaklah disifatkan sebagai
Daerah Polis di bawah jagaannya; dan

_(b) seseorang pegawai yang hak hendaklah mempunyai_

segala kuasa yang diberikan kepada seseorang
pegawai penjaga balai polis di bawah mana-mana
undang-undang bertulis, dan bagi maksud itu
pejabat pegawai itu hendaklah disifatkan sebagai
suatu balai polis.”.

**Pindaan seksyen 54**

**5.** Seksyen 54 Akta ibu dipinda dengan memasukkan selepas
subseksyen (3) subseksyen yang berikut:

“(3a) Jika oleh sebab jenis, saiz atau amaunnya tidak
praktikal untuk mengeluarkan apa-apa barang-barang, kereta,
vesel atau kapal udara yang disita di bawah seksyen ini,
pegawai yang menyita itu boleh, dengan apa-apa cara, mengelak
barang-barang, kereta, vesel atau kapal udara itu, atau premis
atau tempat yang di dalamnya barang-barang, kereta, vesel
atau kapal udara itu dijumpai.

(3b) Seseorang yang, tanpa kuasa yang sah, memecah,
mengganggu atau merosakkan lak yang disebut dalam
subseksyen (3a) atau mengeluarkan apa-apa barang-barang,
kereta, vesel atau kapal udara yang dilak itu, atau cuba
untuk berbuat demikian, melakukan suatu kesalahan dan
boleh, apabila disabitkan, dipenjarakan selama tempoh
tidak melebihi lima tahun atau didenda tidak melebihi
satu ratus ribu ringgit atau kedua-duanya.”.


-----

4 _Rang Undang-Undang_

**Seksyen baharu** **56e**

**6.** Akta ibu dipinda dengan memasukkan selepas seksyen 56d
seksyen yang berikut:

“Keterangan ejen provokasi boleh diterima

**56e. (1) Walau apa pun mana-mana rukun undang-undang**
atau peruntukan Akta ini atau mana-mana undang-undang
bertulis lain yang berlawanan, tiada ejen provokasi boleh
dianggap tidak boleh dipercayai hanya oleh sebab dia cuba
untuk bersubahat atau telah bersubahat dalam melakukan suatu
kesalahan oleh mana-mana orang di bawah Akta ini jika cubaan
untuk bersubahat atau persubahatan itu adalah semata-mata
bagi maksud mendapatkan keterangan terhadap orang itu.

(2) Walau apa pun mana-mana rukun undang-undang

atau peruntukan Akta ini atau mana-mana undang-undang
bertulis lain yang berlawanan, dan ejen provokasi itu ialah
seorang pegawai eksais atau pegawai polis tidak kira apa jua
pangkatnya, apa-apa pernyataan, sama ada lisan atau bertulis,
yang dibuat kepada ejen provokasi oleh mana-mana orang yang
kemudiannya dipertuduh atas suatu kesalahan di bawah Akta
ini boleh diterima sebagai keterangan semasa perbicaraannya.”.

HURAIAN

Rang Undang-Undang ini bertujuan untuk meminda Akta Eksais 1976
(“Akta 176”).

2. _Fasal 1_ mengandungi tajuk ringkas dan peruntukan mengenai permulaan
kuat kuasa Akta yang dicadangkan.

3. _Fasal 2_ bertujuan untuk meminda subseksyen 19(1) Akta 176
untuk memperuntukkan amaun minimum tuntutan bagi pulangan cukai
yang boleh dibuat bagi barang-barang yang duti eksais telah dibayar apabila
barang-barang itu dieksport.


-----

_Eksais (Pindaan)_ 5

4. Fasal 3 bertujuan untuk meminda subseksyen 19a(1) Akta 176 untuk
memperuntukkan bahawa apabila apa-apa barang import yang duti eksais
telah dibayar, dieksport semula, Ketua Pengarah boleh membenarkan sembilan
per sepuluh daripada duti yang dikira mengikut subseksyen 19a(2) Akta 176
dibayar semula sebagai pulangan cukai.

5. _Fasal 4 bertujuan untuk memasukkan seksyen baharu 50b ke dalam Akta 176_
untuk memperuntukkan bahawa seseorang pegawai yang hak hendaklah
mempunyai segala kuasa seorang pegawai polis yang berpangkat Koperal
dan lebih rendah dan kuasa seorang pegawai penjara yang berpangkat Sarjan
dan lebih rendah di bawah Akta Penjara 1995 apabila membawa dan menjaga
mana-mana orang dalam tahanan. _Fasal_ ini juga bertujuan untuk memberikan
kuasa seorang penjaga balai polis kepada seseorang pegawai yang hak, dan
bagi maksud itu pejabat pegawai yang hak itu hendaklah disifatkan sebagai
balai polis.

_6. Fasal 5 bertujuan untuk meminda seksyen 54 Akta 176 dengan memasukkan_
subseksyen baharu (3a) dan (3b).

Subseksyen 54(3a) yang dicadangkan bertujuan untuk memberi pegawai

yang menyita itu kuasa untuk mengelak apa-apa barang-barang, kereta, vesel
atau kapal udara, atau premis atau tempat yang di dalamnya barang-barang,
kereta, vesel atau kapal udara itu dijumpai jika oleh sebab jenis, saiz atau
amaunnya tidak praktikal untuk mengeluarkan barang-barang, kereta, vesel
atau kapal udara yang disita itu.

Subseksyen 54(3b) yang dicadangkan bertujuan untuk menjadikannya suatu

kesalahan bagi mana-mana orang yang tanpa kuasa yang sah, memecah,
mengganggu atau merosakkan lak yang disebut dalam subseksyen (3a) atau
mengeluarkan apa-apa barang-barang, kereta, vesel atau kapal udara yang dilak,
atau cuba untuk berbuat demikian dan untuk memperuntukkan hukuman bagi
kesalahan itu.

7. _Fasal 6 bertujuan untuk memasukkan seksyen baharu 56e ke dalam Akta 176_
untuk mengadakan peruntukan bagi kebolehpercayaan keterangan ejen provokasi
dan kebolehterimaan sebagai keterangan apa-apa pernyataan yang diberi kepada
ejen provokasi, sama ada dia seorang pegawai eksais atau pegawai polis tidak
kira apa jua pangkatnya, oleh seseorang yang kemudiannya dipertuduh atas
suatu kesalahan di bawah Akta ini.

8. Pindaan lain yang tidak diperkatakan secara khusus dalam Huraian ini
merupakan pindaan yang kecil atau berbangkit.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)3238]


-----

