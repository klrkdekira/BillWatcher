---
Year: 2020
Bill: D.R 4/2020 - RUU Langkah-Langkah Sementara bagi Pembiayaan Kerajaan (Penyakit Koronavirus 2019 (COVID-19)) 2020 (Lulus)
Title: D.R 4/2020 - RUU Langkah-Langkah Sementara bagi Pembiayaan Kerajaan (Penyakit Koronavirus 2019 (COVID-19)) 2020 (Lulus)
Download URL: https://www.parlimen.gov.my/files/billindex/pdf/2020/D.R%204_2020%20-%20bm.pdf
URL: https://www.parlimen.gov.my/files/billindex/pdf/2020/D.R%204_2020%20-%20bm.pdf
---
---
Reading:
D.R 4/2020
Bacaan Pertama Pada:06/08/2020
Bacaan Kedua Pada:18/08/2020
Dibentang Oleh:YB Senator Dato' Sri Tengku Zafrul Tengku Abdul Aziz – Menteri Kewangan
Diluluskan Pada:24/08/2020
Dibentang Oleh:YB Senator Dato' Sri Tengku Zafrul Tengku Abdul Aziz – Menteri Kewangan
---

_Langkah-Langkah Sementara bagi Pembiayaan_ 1

_Kerajaan (Penyakit Koronavirus 2019 (COVID-19))_

**D.R. 4/2020**

RANG UNDANG-UNDANG LANGKAH-LANGKAH

SEMENTARA BAGI PEMBIAYAAN KERAJAAN

(PENYAKIT KORONAVIRUS 2019 (COVID-19)) 2020

SUSUNAN FASAL

_Fasal_

1. Tajuk ringkas dan permulaan kuat kuasa

2. Tafsiran

3. Kenaikan had amaun wang yang diperdapat dan wang yang diterima

4. Penubuhan Kumpulan Wang COVID-19

5. Penggunaan Kumpulan Wang COVID-19

6. Wang yang dibayar, digunakan dan diuntukkan mulai 27 Februari 2020
hingga tarikh penyiaran Akta disifatkan sah

7. Penyata tahunan Kumpulan Wang COVID-19

8. Urusan Kumpulan Wang COVID-19 apabila habis tempoh Akta

JADUAL


-----

_Rang Undang-Undang_


-----

_Langkah-Langkah Sementara bagi Pembiayaan_ 3

_Kerajaan (Penyakit Koronavirus 2019 (COVID-19))_

RANG UNDANG-UNDANG

_b e r n a m a_

Suatu Akta untuk mengadakan peruntukan bagi langkah-langkah
sementara yang berhubungan dengan pembiayaan kerajaan untuk
mengurangkan kesan Penyakit Koronavirus 2019 (COVID-19)
dengan menaikkan had amaun bagi jumlah amaun wang yang
boleh diperdapat di bawah Akta Pinjaman (Tempatan) 1959

[Akta 637] dan jumlah amaun wang yang boleh diterima di bawah
Akta Pendanaan Kerajaan 1983 [Akta 275], untuk menubuhkan
suatu Kumpulan Wang COVID-19, untuk membenarkan wang yang
diperdapat di bawah Akta Pinjaman (Tempatan) 1959 dan wang
yang diterima di bawah Akta Pendanaan Kerajaan 1983 dibayar
ke dalam Kumpulan Wang COVID-19, untuk membenarkan wang
dalam Kumpulan Wang COVID-19 digunakan dan diuntukkan
bagi maksud program di bawah pakej rangsangan ekonomi dan
pelan pemulihan ekonomi, dan untuk mengadakan peruntukan
bagi perkara yang berkaitan.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Langkah-Langkah**
Sementara bagi Pembiayaan Kerajaan (Penyakit Koronavirus 2019
(COVID-19)) 2020.


-----

4 _Rang Undang-Undang_

(2) Kecuali bagi seksyen 3, Akta ini disifatkan telah mula
berkuat kuasa pada 27 Februari 2020 dan hendaklah terus
berkuat kuasa hingga 31 Disember 2022.

**Tafsiran**

**2.** Dalam Akta ini, “Menteri” ertinya Menteri yang dipertanggungkan
dengan tanggungjawab bagi kewangan.

**Kenaikan had amaun wang yang diperdapat dan wang yang**
**diterima**

**3. (1) Had amaun bagi jumlah amaun wang yang boleh diperdapat**
di bawah subseksyen 3(1) Akta Pinjaman (Tempatan) 1959 dan
jumlah amaun wang yang boleh diterima di bawah subseksyen 3(1)
Akta Pendanaan Kerajaan 1983 yang ditetapkan dalam Perintah
Pinjaman (Tempatan) (Had Statutori Pinjaman) dan Pendanaan Kerajaan
(Had Statutori Wang yang Diterima) 2009 [P.U. (A) 241/2009]
pada kadar lima puluh lima peratus daripada Keluaran Dalam
Negara Kasar Malaysia, dinaikkan sehingga enam puluh peratus
daripada Keluaran Dalam Negara Kasar Malaysia, apabila dikira
bersama.

(2) Subseksyen (1) hendaklah berkuat kuasa bagi tempoh mulai
tarikh Akta ini disiarkan dalam _Warta_ hingga 31 Disember 2022
dan semasa tempoh itu Perintah Pinjaman (Tempatan)
(Had Statutori Pinjaman) dan Pendanaan Kerajaan (Had Statutori
Wang yang Diterima) 2009 adalah digantung.

(3) Bagi maksud seksyen ini, “Keluaran Dalam Negara Kasar
Malaysia” ertinya Keluaran Dalam Negara Kasar Malaysia yang
terkini yang disahkan oleh Menteri.

**Penubuhan Kumpulan Wang COVID-19**

**4. (1) Suatu kumpulan wang yang dikenali sebagai Kumpulan Wang**
COVID-19 ditubuhkan dan hendaklah dinyatakan dan dimasukkan
ke dalam Jadual Kedua kepada Akta Tatacara Kewangan 1957

[Akta 61].


-----

_Langkah-Langkah Sementara bagi Pembiayaan_ 5

_Kerajaan (Penyakit Koronavirus 2019 (COVID-19))_

(2) Walau apa pun subseksyen 5(1) Akta Pinjaman (Tempatan) 1959
dan seksyen 4 Akta Pendanaan Kerajaan 1983, mana-mana
wang yang diperdapat di bawah subseksyen 3(1) Akta Pinjaman
(Tempatan) 1959 dan mana-mana wang yang diterima di bawah
subseksyen 3(1) Akta Pendanaan Kerajaan 1983 boleh dibayar
ke dalam Kumpulan Wang COVID-19 bagi maksud penggunaannya
di bawah seksyen 5.

**Penggunaan Kumpulan Wang COVID-19**

**5. (1) Wang dalam Kumpulan Wang COVID-19 hendaklah digunakan**
dan diuntukkan bagi maksud program di bawah pakej rangsangan
ekonomi dan pelan pemulihan ekonomi yang dinyatakan dalam
ruang (1) Jadual mengikut amaun yang dinyatakan dalam ruang (2).

(2) Walau apa pun subseksyen (1), Menteri boleh, jika difikirkan
patut olehnya—

_(a)_ mengehadkan atau menggantung amaun untuk digunakan

dan diuntukkan bagi maksud apa-apa program; atau

_(b)_ mengarahkan mana-mana jumlah yang diuntukkan bagi

suatu program supaya diuntukkan bagi menampung apa-apa
program lain yang jumlah yang diuntukkan baginya
mungkin tidak mencukupi suatu amaun tambahan daripada
apa-apa lebihan daripada program yang mula-mula disebut.

(3) Menteri hendaklah memastikan bahawa penggunaan dan
penguntukan wang dalam Kumpulan Wang COVID-19 digunakan
hanya bagi program yang dinyatakan dalam ruang (1) Jadual, dengan
mengambil kira apa-apa yang dibuat di bawah subseksyen (2),
dan tidak melebihi jumlah amaun yang diperuntukkan bagi
program-program itu.

**Wang yang dibayar, digunakan dan diuntukkan mulai**
**27 Februari 2020 hingga tarikh penyiaran Akta disifatkan sah**

**6.** Apa-apa wang yang diperdapat di bawah subseksyen 3(1)
Akta Pinjaman (Tempatan) 1959 dan wang yang diterima
di bawah subseksyen 3(1) Akta Pendanaan Kerajaan 1983 yang
dibayar ke dalam, digunakan dan diuntukkan bagi maksud,


-----

6 _Rang Undang-Undang_

Kumpulan Wang COVID-19, bagi tempoh mulai 27 Februari 2020
hingga tarikh Akta ini disiarkan dalam Warta, hendaklah disifatkan
telah dibayar, digunakan dan diuntukkan dengan sah sedemikian.

**Penyata tahunan Kumpulan Wang COVID-19**

**7. Menteri hendaklah, dengan secepat yang dapat dilaksanakan**
selepas berakhirnya setiap tahun kewangan, menyediakan berkenaan
dengan tahun kewangan itu suatu penyata terimaan dan perbelanjaan
wang yang diakaunkan dalam Kumpulan Wang COVID-19
sebagaimana yang dikehendaki di bawah perenggan 16(1)(c)
Akta Tatacara Kewangan 1957.

**Urusan Kumpulan Wang COVID-19 apabila habis tempoh Akta**

**8. (1) Apabila habis tempoh Akta ini, jika terdapat apa-apa wang**
yang kena dibayar daripada Kumpulan Wang COVID-19, wang
itu hendaklah dibayar dalam tempoh enam bulan dari tarikh habis
tempoh Akta ini.

(2) Jika terdapat apa-apa baki wang dalam Kumpulan Wang
COVID-19 selepas semua bayaran dibuat di bawah subseksyen (1),
walau apa pun subseksyen 10(3) Akta Tatacara Kewangan 1957,
baki wang itu hendaklah dibayar oleh Menteri ke dalam
Kumpulan Wang Pembangunan yang dinyatakan dalam
Jadual Kedua kepada Akta Tatacara Kewangan 1957.

(3) Selepas baki wang dalam Kumpulan Wang COVID-19
dibayar menurut subseksyen (2), Kumpulan Wang COVID-19 itu
hendaklah disifatkan terbubar dan Dewan Rakyat boleh, melalui
suatu ketetapan, memotong Kumpulan Wang COVID-19 daripada
Jadual Kedua kepada Akta Tatacara Kewangan 1957.


-----

_Langkah-Langkah Sementara bagi Pembiayaan_

_Kerajaan (Penyakit Koronavirus 2019 (COVID-19))_

JADUAL

[Subseksyen 5(1)]

PROGRAM DI BAWAH PAKEJ RANGSANGAN EKONOMI DAN

PELAN PEMULIHAN EKONOMI


(1)

Program

1. Program subsidi upah, insentif pengekalan
pekerjaan dan pengambilan pekerja, dan bantuan
latihan


(2)

Amaun

(RM)

16,800,000,000


2. Bantuan Prihatin Nasional 11,200,000,000

3. Projek berskala kecil 4,000,000,000

4. Program kemahiran dan peningkatan kemahiran 2,000,000,000

5. Pembiayaan PKS PENJANA 2,000,000,000

6. Geran PRIHATIN PKS 1,900,000,000


7. Pinjaman mikro kredit di bawah Bank Simpanan
Nasional dan TEKUN Nasional

8. Peruntukan bagi Kementerian Kesihatan bagi
perbelanjaan berkaitan COVID-19


1,000,000,000

1,000,000,000


9. Dana jaminan makanan 1,000,000,000

10. Elaun khas COVID-19 bagi barisan hadapan 600,000,000

11. Dana PENJANA Nasional 600,000,000

12. ePENJANA 520,000,000

13. Diskaun bil elektrik 500,000,000


14. Tambahan RM100 bagi Bantuan Sara Hidup
(BSH)

15. Bantuan khas untuk pelajar institusi pendidikan
tinggi


300,000,000

300,000,000


16. Pembiayaan Mudah Bumiputera 200,000,000

17. Subsidi pengangkutan awam MY30 200,000,000


18. Bantuan khas untuk pemandu teksi, pemandu
bas sekolah, pemandu bas pelancong, pemandu
pelancong, pengayuh beca dan pemandu e-hailing


160,000,000


-----

_Rang Undang-Undang_

(1)

Program

19. Sokongan bantuan sosial untuk golongan mudah
terjejas


(2)

Amaun

(RM)

110,000,000


20. Geran automasi pintar 100,000,000

21. Pinjaman mudah di bawah MyCreative Venture 100,000,000


22. Perlindungan sosial dan latihan bagi pekerja
ekonomi _gig_

23. Kempen e-Dagang bagi PKS dan perusahaan
mikro

24. “Shop Malaysia Online” bagi perbelanjaan
dalam talian


75,000,000

70,000,000

70,000,000


25. Sokongan penjagaan kesihatan PEKA B40 50,000,000

26. Geran bagi pusat jagaan kanak-kanak dan tadika 50,000,000

27. Dana kandungan digital 35,000,000

28. Bantuan untuk pertubuhan bukan kerajaan 25,000,000

29. Pendigitalan penyampaian perkhidmatan kerajaan 20,000,000


30. Dana pemasaran dan promosi pendigitalan
di bawah Agensi Pembangunan Ekonomi
Kebudayaan (CENDANA)


10,000,000


31. Pusat Sehenti PKS MyAssist 5,000,000

JUMLAH 45,000,000,000

HURAIAN

Rang Undang-Undang ini (“Akta yang dicadangkan”) bertujuan untuk
mengadakan peruntukan bagi langkah-langkah sementara yang berhubungan
dengan pembiayaan kerajaan untuk mengurangkan kesan Penyakit Koronavirus
2019 (COVID-19) dengan menaikkan had amaun bagi jumlah amaun wang
yang boleh diperdapat di bawah Akta Pinjaman (Tempatan) 1959 [Akta 637]
dan jumlah amaun wang yang boleh diterima di bawah Akta Pendanaan
Kerajaan 1983 [Akta 275], untuk menubuhkan Kumpulan Wang COVID-19,
untuk membenarkan jumlah wang yang diperdapat di bawah Akta Pinjaman
(Tempatan) 1959 dan wang yang diterima di bawah Akta Pendanaan Kerajaan
1983 dibayar ke dalam Kumpulan Wang COVID-19, dan untuk membenarkan
wang dalam Kumpulan Wang COVID-19 digunakan dan diuntukkan bagi maksud
program di bawah pakej rangsangan ekonomi dan pelan pemulihan ekonomi.


-----

_Langkah-Langkah Sementara bagi Pembiayaan_ 9

_Kerajaan (Penyakit Koronavirus 2019 (COVID-19))_

2. Fasal 1 Akta yang dicadangkan mengandungi tajuk ringkas dan
memperuntukkan bahawa Akta yang dicadangkan disifatkan telah mula berkuat
kuasa pada 27 Februari 2020 dan hendaklah terus berkuat kuasa hingga
31 Disember 2022. Kecuali bagi _fasal 3, tarikh permulaan kuat kuasa Akta_
yang dicadangkan berkuat kuasa ke belakang pada 27 Februari 2020 selaras
dengan pengumuman pertama pakej rangsangan ekonomi oleh Perdana Menteri.
Beberapa lagi pakej rangsangan ekonomi dan pelan pemulihan ekonomi seperti
Pakej Rangsangan Ekonomi Prihatin Rakyat (PRIHATIN), Langkah Tambahan
Bagi Pakej Rangsangan Ekonomi Prihatin Rakyat (PRIHATIN PKS) dan Pelan
Jana Semula Ekonomi Negara (PENJANA) telah juga diumumkan sebelum
pembentangan Akta yang dicadangkan.

3. Fasal 2 Akta yang dicadangkan mengandungi takrif perkataan “Menteri”
yang bererti Menteri Kewangan.

4. Subfasal 3(1) Akta yang dicadangkan bertujuan untuk menaikkan had amaun
bagi pinjaman yang boleh diperdapat di bawah Akta Pinjaman (Tempatan) 1959
dan amaun wang yang boleh diterima oleh Kerajaan di bawah Akta Pendanaan
Kerajaan 1983 sehingga enam puluh peratus daripada Keluaran Dalam Negara
Kasar Malaysia, apabila dikira bersama. Kenaikan had itu adalah untuk
menampung pinjaman tambahan untuk membiayai program yang diumumkan
di bawah pakej rangsangan ekonomi dan pelan pemulihan ekonomi. Pada
masa kini, had yang ditetapkan adalah pada kadar lima puluh lima peratus
daripada Keluaran Dalam Negara Kasar Malaysia di bawah Perintah Pinjaman
(Tempatan) (Had Statutori Pinjaman) dan Pendanaan Kerajaan (Had Statutori
Wang yang Diterima) 2009 [P.U. (A) 241/2009]. Kenaikan had itu ialah suatu
langkah sementara dan had itu akan kembali kepada lima puluh lima peratus
daripada Keluaran Dalam Negara Kasar Malaysia pada 1 Januari 2023.

_Subfasal 3(2) Akta yang dicadangkan bertujuan untuk menjelaskan bahawa_

had amaun baharu bagi pinjaman yang boleh diperdapat dan amaun wang
yang boleh diterima oleh Kerajaan akan berkuat kuasa mulai tarikh Akta yang
dicadangkan ini disiarkan dalam _Warta_ hingga 31 Disember 2022. Dalam
tempoh itu, had amaun yang dinyatakan di bawah Perintah Pinjaman (Tempatan)
(Had Statutori Pinjaman) dan Pendanaan Kerajaan (Had Statutori Wang yang
Diterima) 2009 pada kadar lima puluh lima peratus daripada Keluaran Dalam
Negara Kasar Malaysia digantung.

5. Subfasal 4(1) Akta yang dicadangkan bertujuan untuk mengadakan peruntukan
tentang penubuhan Kumpulan Wang COVID-19 dan tentang menyatakan dan
memasukkan Kumpulan Wang COVID-19 ke dalam Jadual Kedua kepada Akta
Tatacara Kewangan 1957 [Akta 61]. _Subfasal 4(2)_ Akta yang dicadangkan
bertujuan untuk membenarkan mana-mana wang yang diperdapat di bawah
subseksyen 3(1) Akta Pinjaman (Tempatan) 1959 dan wang yang diterima
di bawah subseksyen 3(1) Akta Pendanaan Kerajaan 1983 untuk membiayai
program yang dinyatakan dalam Jadual kepada Akta yang dicadangkan dibayar
ke dalam Kumpulan Wang COVID-19. Pada masa kini, di bawah subseksyen 5(1)
Akta Pinjaman (Tempatan) 1959 dan seksyen 4 Akta Pendanaan Kerajaan 1983,
wang yang diperdapat dan wang yang diterima adalah hanya boleh digunakan
bagi pembayaran balik pinjaman yang matang dan pembayaran ke dalam
Kumpulan Wang Pembangunan.


-----

10 _Rang Undang-Undang_

6. Fasal 5 Akta yang dicadangkan bertujuan untuk mengadakan peruntukan
tentang penggunaan Kumpulan Wang COVID-19.

_Subfasal 5(1) bertujuan untuk memastikan bahawa Kumpulan Wang COVID-19_

digunakan hanya bagi maksud program di bawah pakej rangsangan ekonomi
dan pelan pemulihan ekonomi yang dinyatakan dalam Jadual kepada Akta
yang dicadangkan.

_Perenggan 5(2)(a) bertujuan untuk membenarkan Menteri untuk mengehadkan_

atau menggantung apa-apa amaun yang diperuntukkan bagi maksud program
di bawah pakej rangsangan ekonomi dan pelan pemulihan ekonomi yang
dinyatakan dalam Jadual kepada Akta yang dicadangkan.

_Perenggan 5(2)(b) bertujuan untuk membenarkan Menteri untuk mengarahkan_

penggunaan dana yang diperuntukkan bagi suatu program untuk digunakan
bagi program lain jika terdapat lebihan daripada mana-mana program.

_Subfasal 5(3) bertujuan untuk memperuntukkan bahawa hendaklah menjadi_

tanggungjawab Menteri untuk memastikan bahawa penggunaan dan penguntukan
wang dalam Kumpulan Wang COVID-19 digunakan hanya bagi program yang
dinyatakan dalam ruang (1) Jadual kepada Akta yang dicadangkan, dengan
mengambil kira apa-apa yang dibuat di bawah subfasal 5(2), dan tidak melebihi
jumlah amaun empat puluh lima bilion ringgit yang diperuntukkan bagi semua
program.

7. _Fasal 6_ Akta yang dicadangkan bertujuan untuk mengesahkan wang
yang dibayar ke dalam, digunakan dan diuntukkan daripada, Kumpulan
Wang COVID-19, mulai 27 Februari 2020 hingga tarikh penyiaran Akta yang
dicadangkan dalam _Warta._

8. _Fasal 7 Akta yang dicadangkan bertujuan untuk menghendaki Menteri_
untuk menyediakan suatu penyata terimaan dan perbelanjaan wang yang
diakaunkan dalam Kumpulan Wang COVID-19 selepas berakhirnya setiap
tahun kewangan sebagaimana yang dikehendaki di bawah perenggan 16(1)(c)
Akta Tatacara Kewangan 1957 dan penyata itu akan disiarkan dalam Penyata
Kewangan Kerajaan Persekutuan tahunan.

9. Fasal 8 Akta yang dicadangkan bertujuan untuk membenarkan urusan
yang berhubungan dengan Kumpulan Wang COVID-19 selepas habis tempoh
Akta yang dicadangkan.

_Subfasal 8(1) bertujuan untuk menghendaki apa-apa wang yang kena dibayar_

daripada Kumpulan Wang COVID-19 dibayar dalam tempoh enam bulan dari
tarikh habis tempoh Akta yang dicadangkan.

_Subfasal 8(2)_ bertujuan untuk menghendaki Menteri untuk membayar

baki wang dalam Kumpulan Wang COVID-19 ke dalam Kumpulan Wang
Pembangunan yang dinyatakan dalam Jadual Kedua kepada Akta Tatacara
Kewangan 1957 selepas semua pembayaran bagi wang yang kena dibayar telah
dibuat. Ini selaras dengan subseksyen 5(1) Akta Pinjaman (Tempatan) 1959
dan seksyen 4 Akta Pendanaan Kerajaan 1983 yang memperuntukkan bahawa
apa-apa wang yang diperdapat dan wang yang diterima hendaklah dibayar
ke dalam Kumpulan Wang Pembangunan.


-----

_Langkah-Langkah Sementara bagi Pembiayaan_

_Kerajaan (Penyakit Koronavirus 2019 (COVID-19))_


11


_Subfasal 8(3) bertujuan untuk menjelaskan bahawa selepas baki wang dalam_

Kumpulan Wang COVID-19 dibayar ke dalam Kumpulan Wang Pembangunan,
Kumpulan Wang COVID-19 itu hendaklah disifatkan terbubar dan Dewan Rakyat
boleh, melalui suatu ketetapan, memotong Kumpulan Wang COVID-19 daripada
Jadual Kedua kepada Akta Tatacara Kewangan 1957.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan sebanyak empat puluh lima bilion ringgit.

[PN(U2)3233]


-----

