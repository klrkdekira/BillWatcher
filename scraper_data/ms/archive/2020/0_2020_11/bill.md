---
Year: 2020
Bill: D.R.12/2020 - RUU Suruhanjaya Bebas Tatakelakuan Polis 2020 (Lulus)
Title: D.R.12/2020 - RUU Suruhanjaya Bebas Tatakelakuan Polis 2020 (Lulus)
Download URL: https://www.parlimen.gov.my/files/billindex/pdf/2020/D.R%2012_2020%20-bm.pdf
URL: https://www.parlimen.gov.my/files/billindex/pdf/2020/D.R%2012_2020%20-bm.pdf
---
---
Reading:
D.R.12/2020
Bacaan Pertama Pada:26/08/2020
Bacaan Kedua Pada:26/07/2022
Dibentang Oleh:YB Dato' Seri Hamzah bin Zainudin – Menteri Dalam Negeri
Diluluskan Pada:26/07/2022
Dibentang Oleh:YB Dato' Seri Hamzah bin Zainudin – Menteri Dalam Negeri
---

_Suruhanjaya Bebas Tatakelakuan Polis_

**D.R. 12/2020**

RANG UNDANG-UNDANG

SURUHANJAYA BEBAS TATAKELAKUAN POLIS 2020

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

PENUBUHAN, FUNGSI DAN KUASA SURUHANJAYA

3. Penubuhan Suruhanjaya

4. Fungsi Suruhanjaya

5. Kuasa Suruhanjaya

6. Anggota Suruhanjaya

7. Tempoh jawatan

8. Saraan

9. Pengosongan jawatan

10. Mesyuarat

11. Penjalanan sementara fungsi Pengerusi

12. Penzahiran kepentingan

13. Pewakilan fungsi dan kuasa Suruhanjaya

Bahagian III

PENTADBIRAN

14. Setiausaha

15. Penjalanan sementara fungsi Setiausaha

16. Pegawai dan kakitangan Suruhanjaya

17. Perunding


-----

_Rang Undang-Undang_

_Fasal_

18. Jawatankuasa

19. Kad kuasa

20. Penggunaan pegawai, kakitangan atau kemudahan jabatan kerajaan, dsb.

21. Perundingan dengan agensi lain

Bahagian IV

ADUAN SALAH LAKU

22. Skop salah laku

23. Jawatankuasa Aduan

24. Aduan terhadap anggota pasukan polis

25. Pengelasan aduan

26. Tanggungjawab untuk merujukkan kejadian melibatkan jenayah seksual

dsb., terhadap orang dalam tahanan atau jagaan

Bahagian V

KUASA PENYIASATAN

27. Kuasa untuk memeriksa orang

28. Kuasa untuk memperoleh dokumen atau benda lain

29. Dapatan penyiasatan

30. Tindakan oleh Suruhanjaya selepas menimbangkan dapatan dan syor
Jawatankuasa Aduan

31. Pasukan Petugas

32. Suruhanjaya boleh memulakan penyiasatan

Bahagian VI

KESALAHAN

33. Ugutan terhadap orang yang memberikan keterangan

34. Memberikan maklumat palsu kepada Suruhanjaya


-----

_Suruhanjaya Bebas Tatakelakuan Polis_

Bahagian VII

PELBAGAI

_Fasal_

35. Pembekalan maklumat

36. Perlindungan daripada liabiliti

37. Penguntukan wang tahunan

38. Akta Badan Berkanun (Akaun dan Laporan Tahunan) 1980

39. Laporan tahunan

40. Akta Perlindungan Pihak Berkuasa Awam 1948

41. Pekhidmat awam

42. Obligasi kerahsiaan

43. Pemulaan dan penjalanan pendakwaan

44. Perlindungan orang yang membantu Suruhanjaya

45. Pasukan polis hendaklah membantu Suruhanjaya

46. Peraturan-peraturan

47. Peruntukan peralihan


-----

_Rang Undang-Undang_


-----

_Suruhanjaya Bebas Tatakelakuan Polis_ 5

RANG UNDANG-UNDANG

_b e r n a m a_

Suatu Akta untuk mengadakan peruntukan bagi penubuhan
Suruhanjaya Bebas Tatakelakuan Polis sebagai suatu badan pemantau
bebas dan untuk mengadakan peruntukan mengenai fungsi dan
kuasanya, termasuklah kuasa bagi perkara yang berhubungan
dengan aduan salah laku dan penyiasatannya, dan bagi perkara
lain yang berkaitan dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Suruhanjaya Bebas**
Tatakelakuan Polis 2020.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._


-----

6 _Rang Undang-Undang_

**Tafsiran**

**2.** Dalam Akta ini, melainkan jika konteksnya menghendaki
makna yang lain—

“anggota pasukan polis” ertinya mana-mana anggota pasukan
polis yang ditubuhkan di bawah Perkara 132 Perlembagaan
Persekutuan;

“anggota Suruhanjaya” ertinya Pengerusi, Timbalan Pengerusi
dan anggota lain Suruhanjaya yang dilantik di bawah seksyen 6;

“badan awam” ertinya—

_(a)_ Kerajaan Malaysia;

_(b)_ Kerajaan Negeri;

_(c)_ mana-mana pihak berkuasa tempatan dan mana-mana

pihak berkuasa berkanun yang lain; dan

_(d)_ mana-mana jabatan atau perkhidmatan Kerajaan Malaysia,

Kerajaan Negeri atau pihak berkuasa tempatan;

“jawatankuasa” ertinya mana-mana jawatankuasa yang ditubuhkan
di bawah seksyen 18;

“Jawatankuasa Aduan” ertinya Jawatankuasa Aduan yang
ditubuhkan di bawah seksyen 23;

“Ketua Jabatan”—

_(a)_ berhubung dengan pasukan polis, ertinya seseorang

anggota pasukan polis yang dipertanggungkan dengan
tanggungjawab bagi kawalan sebagaimana yang
diperuntukkan dalam seksyen 6 Akta Polis 1967

[Akta 344]; atau

_(b)_ berhubung dengan badan awam, ertinya seseorang pegawai

yang dipertanggungkan dengan tanggungjawab bagi
sesuatu badan awam;


-----

_Suruhanjaya Bebas Tatakelakuan Polis_ 7

“Menteri” ertinya Menteri yang dipertanggungkan dengan
tanggungjawab bagi hal ehwal dalam negeri;

“Pasukan Petugas” ertinya suatu Pasukan Petugas yang ditubuhkan
di bawah seksyen 31;

“pegawai Suruhanjaya” ertinya mana-mana pegawai yang
dilantik oleh Suruhanjaya di bawah seksyen 16 dan termasuklah
Setiausaha yang dilantik di bawah seksyen 14;

“salah laku” ertinya salah laku sebagaimana yang dinyatakan
dalam seksyen 22;

“Suruhanjaya” ertinya Suruhanjaya Bebas Tatakelakuan Polis
yang ditubuhkan di bawah seksyen 3;

“Suruhanjaya Pasukan Polis” ertinya Suruhanjaya Pasukan Polis
yang ditubuhkan di bawah Perkara 140 Perlembagaan Persekutuan.

Bahagian II

PENUBUHAN, FUNGSI DAN KUASA SURUHANJAYA

**Penubuhan Suruhanjaya**

**3. (1) Suruhanjaya Bebas Tatakelakuan Polis ditubuhkan.**

(2) Suruhanjaya hendaklah menjadi pertubuhan perbadanan
yang kekal turun-temurun dan mempunyai meterai perbadanan.

(3) Suruhanjaya boleh membawa guaman dan dibawa guaman
terhadapnya atas namanya.

(4) Suruhanjaya boleh, atas apa-apa terma yang difikirkan patut
oleh Suruhanjaya dan bagi maksud Akta ini—

_(a)_ membuat kontrak;

_(b)_ memperoleh, membeli, mengambil, memegang dan

menikmati apa-apa jenis harta alih dan harta tak alih;
dan


-----

8 _Rang Undang-Undang_

_(c)_ memindahkan, menyerahhakkan, menyerahkan balik,

memulangkan, menggadaikan, menggadai janji, mendemis,
menyerahhakkan semula, memindahkan hak milik atau
dengan apa-apa cara lain melupuskan, atau membuat
urusan mengenai, apa-apa harta alih atau harta tak alih
atau apa-apa kepentingan mengenai harta itu yang terletak
hak pada Suruhanjaya.

**Fungsi Suruhanjaya**

**4. Fungsi Suruhanjaya adalah seperti yang berikut:**

_(a)_ untuk menggalakkan integriti dalam kalangan anggota

pasukan polis;

_(b)_ untuk menasihati Kerajaan dan membuat syor berhubung

dengan langkah-langkah yang sesuai untuk diambil dalam
menggalakkan integriti dalam kalangan anggota pasukan
polis;

_(c)_ untuk melindungi kepentingan orang awam melalui

penanganan salah laku mana-mana anggota pasukan
polis; dan

_(d)_ untuk membentuk dan mengadakan mekanisme bagi

menerima aduan dan menyiasat salah laku oleh
mana-mana anggota pasukan polis.

**Kuasa Suruhanjaya**

**5. (1) Suruhanjaya hendaklah mempunyai kuasa dan boleh**
menjalankan segala benda yang perlu, atau berkaitan dengan, atau
bersampingan dengan, pelaksanaan fungsinya di bawah Akta ini.

(2) Tanpa menjejaskan keluasan subseksyen (1), Suruhanjaya
boleh—

_(a)_ menasihati Kerajaan mengenai penambahbaikan kesejahteraan

dan kebajikan anggota pasukan polis;


-----

_Suruhanjaya Bebas Tatakelakuan Polis_ 9

_(b)_ membuat lawatan ke mana-mana tempat dan premis

seperti balai polis, rumah kakitangan polis, lokap dan
pusat tahanan dengan memberikan notis awal kepada
Ketua Jabatan yang berkaitan dan membuat apa-apa
syor yang perlu;

_(c)_ menerima dan menilai apa-apa aduan salah laku bertulis

daripada mana-mana orang terhadap mana-mana anggota
pasukan polis dan menyiasat aduan itu;

_(d)_ mengumpul keterangan yang berhubungan dengan apa-apa

aduan bertulis dan penyiasatan salah laku di bawah Akta
ini; dan

_(e)_ membuat syor tindakan tatatertib ke atas apa-apa salah

laku yang dilakukan oleh mana-mana anggota pasukan
polis kepada Suruhanjaya Pasukan Polis.

**Anggota Suruhanjaya**

**6.** (1) Yang di-Pertuan Agong hendaklah, atas nasihat Perdana
Menteri, melantik tidak lebih daripada tujuh anggota Suruhanjaya
yang seorang daripadanya hendaklah dilantik sebagai Pengerusi
dan seorang lagi sebagai Timbalan Pengerusi.

(2) Anggota Suruhanjaya adalah tertakluk kepada apa-apa terma
sebagaimana yang dinyatakan dalam surat cara pelantikan.

(3) Anggota Suruhanjaya hendaklah mempunyai pengetahuan,
kemahiran dan pengalaman, atau menunjukkan keupayaan dan
profesionalisme, dalam perkara yang berhubungan dengan
undang-undang, pentadbiran, penyiasatan, kewangan atau apa-apa
perkara lain yang berkaitan dengan fungsi Suruhanjaya.

**Tempoh jawatan**

**7.** (1) Tertakluk kepada subseksyen (2), seseorang anggota
Suruhanjaya hendaklah memegang jawatan selama tempoh tidak
melebihi tiga tahun sebagaimana yang dinyatakan dalam surat
cara pelantikannya dan dia layak untuk dilantik semula.


-----

10 _Rang Undang-Undang_

(2) Seseorang anggota Suruhanjaya boleh pada bila-bila masa
meletakkan jawatannya melalui surat yang ditujukan kepada
Yang di-Pertuan Agong.

(3) Pelantikan seseorang anggota Suruhanjaya boleh pada
bila-bila masa dibatalkan oleh Yang di-Pertuan Agong atas nasihat
Perdana Menteri.

**Saraan**

**8.** Seseorang anggota Suruhanjaya hendaklah dibayar apa-apa
saraan dan elaun yang ditentukan oleh Perdana Menteri.

**Pengosongan jawatan**

**9.** Jawatan seseorang anggota Suruhanjaya hendaklah menjadi
kosong jika—

_(a)_ dia mati;

_(b)_ telah dibuktikan terhadapnya, atau dia telah disabitkan

atas, suatu pertuduhan berkenaan dengan—

(i) kesalahan yang melibatkan fraud, kecurangan atau

keburukan akhlak;

(ii) kesalahan di bawah mana-mana undang-undang

yang berhubungan dengan rasuah; atau

(iii) apa-apa kesalahan lain yang boleh dihukum dengan

pemenjaraan atau denda tidak lebih daripada dua
ribu ringgit;

_(c)_ dia menjadi bankrap;

_(d)_ dia tidak sempurna akal atau selainnya tidak berupaya

menunaikan kewajipannya;

_(e)_ dia tidak menghadiri mesyuarat Suruhanjaya tiga kali

berturut-turut tanpa kebenaran Pengerusi;


-----

_Suruhanjaya Bebas Tatakelakuan Polis_ 11

_(f)_ dia dipilih atau dilantik sebagai ahli Parlimen atau Dewan

Undangan Negeri mana-mana Negeri;

_(g)_ peletakan jawatannya telah diterima oleh Yang di-Pertuan

Agong;

_(h)_ pelantikannya telah dibatalkan oleh Yang di-Pertuan

Agong; atau

_(i)_ tempoh pelantikannya telah tamat.

**Mesyuarat**

**10.** (1) Suruhanjaya hendaklah bermesyuarat sekurang-kurangnya
dua kali sebulan atau seberapa kerap yang perlu untuk melaksanakan
fungsinya.

(2) Pengerusi hendaklah mempengerusikan semua mesyuarat
Suruhanjaya.

(3) Kuorum mesyuarat Suruhanjaya adalah tiga orang.

(4) Tiap-tiap anggota Suruhanjaya yang hadir berhak mendapat
satu undi dan jika mengenai sesuatu persoalan untuk ditentukan
oleh Suruhanjaya terdapat bilangan undi yang sama banyak,
Pengerusi hendaklah mempunyai undi pemutus.

(5) Suruhanjaya hendaklah menyebabkan minit semua
mesyuaratnya disenggarakan dan disimpan dalam bentuk yang
sepatutnya.

(6) Suruhanjaya boleh mengundang mana-mana orang atau
mana-mana wakil daripada pasukan polis yang dilantik oleh Ketua
Polis Negara untuk menghadiri mesyuaratnya bagi maksud menasihati
Suruhanjaya mengenai apa-apa perkara yang dibincangkan tetapi
orang itu tidak berhak mengundi dalam mesyuarat itu atau hadir
semasa sesuatu keputusan dibuat.

(7) Suruhanjaya hendaklah mengawal selia prosidingnya sendiri.


-----

12 _Rang Undang-Undang_

**Penjalanan sementara fungsi Pengerusi**

**11.** Walau apa pun subseksyen 10(2), jika Pengerusi tidak
dapat melaksanakan fungsinya kerana apa-apa sebab, atau dalam
apa-apa tempoh kekosongan jawatan Pengerusi, Timbalan Pengerusi,
atau jika Pengerusi tidak ada, mana-mana anggota Suruhanjaya
yang dilantik oleh anggota Suruhanjaya yang lain hendaklah
melaksanakan fungsi Pengerusi.

**Penzahiran kepentingan**

**12. (1) Seseorang anggota Suruhanjaya yang, sama ada secara**
langsung atau tidak langsung, mempunyai sendiri, melalui anggota
keluarganya atau sekutunya, apa-apa kepentingan mengenai apa-apa
perkara yang dibincangkan oleh Suruhanjaya atau dalam
apa-apa perbincangan mengenai salah laku di hadapan Suruhanjaya
hendaklah menzahirkan hakikat dan jenis kepentingannya kepada
Suruhanjaya.

(2) Penzahiran kepentingan seseorang anggota Suruhanjaya
yang disebut dalam subseksyen (1) hendaklah direkodkan dalam
minit atau nota perbincangan mengenai salah laku itu dan anggota
Suruhanjaya itu hendaklah mengundur diri daripada mengambil
bahagian dalam apa-apa perbincangan itu atau semasa Suruhanjaya
membuat apa-apa keputusan yang berhubungan dengan salah laku
itu.

**Pewakilan fungsi dan kuasa Suruhanjaya**

**13. (1) Suruhanjaya boleh mewakilkan fungsi dan kuasanya**
kepada—

_(a)_ mana-mana anggota Suruhanjaya;

_(b)_ mana-mana pegawai Suruhanjaya;

_(c)_ mana-mana jawatankuasa; atau

_(d)_ mana-mana anggota pasukan polis.


-----

_Suruhanjaya Bebas Tatakelakuan Polis_ 13

(2) Anggota Suruhanjaya, pegawai Suruhanjaya, jawatankuasa,
atau anggota pasukan polis yang diwakilkan apa-apa fungsi dan
kuasa di bawah subseksyen (1) hendaklah terikat dengan pematuhan
dan memberikan perhatian kepada semua syarat dan sekatan yang
dikenakan oleh Suruhanjaya dan semua kehendak, tatacara dan
perkara yang dinyatakan oleh Suruhanjaya yang berhubungan
dengan pewakilan kuasa itu.

(3) Apa-apa fungsi dan kuasa yang diwakilkan di bawah seksyen
ini hendaklah dilaksanakan dan dijalankan atas nama dan bagi
pihak Suruhanjaya.

(4) Pewakilan kuasa di bawah seksyen ini tidak akan menghalang
Suruhanjaya daripada melaksanakan atau menjalankan sendiri
mana-mana fungsi dan kuasa yang telah diwakilkan itu pada
bila-bila masa.

Bahagian III

PENTADBIRAN

**Setiausaha**

**14.** (1) Suruhanjaya hendaklah mempunyai seorang Setiausaha
yang hendaklah menjadi ketua pegawai eksekutif Suruhanjaya.

(2) Setiausaha hendaklah dilantik oleh Menteri dan hendaklah
menjadi pegawai Suruhanjaya.

(3) Setiausaha hendaklah dilantik atas apa-apa terma dan
hendaklah mempunyai apa-apa fungsi yang ditentukan oleh
Suruhanjaya.

**Penjalanan sementara fungsi Setiausaha**

**15.** Suruhanjaya boleh, dengan persetujuan Menteri, melantik
mana-mana pegawai Suruhanjaya untuk bertindak buat sementara
waktu sebagai Setiausaha selama tempoh semasa—

_(a)_ jawatan Setiausaha kosong;


-----

14 _Rang Undang-Undang_

_(b)_ Setiausaha tidak hadir bertugas atau tidak berada

di Malaysia; atau

_(c)_ Setiausaha, kerana apa-apa sebab lain, tidak dapat

melaksanakan kewajipan jawatannya.

**Pegawai dan kakitangan Suruhanjaya**

**16.** (1) Suruhanjaya hendaklah melantik apa-apa bilangan
pegawai dan kakitangan Suruhanjaya yang perlu untuk membantu
Suruhanjaya menunaikan fungsinya dan menjalankan kuasanya
dengan berkesan dan efisien dan bagi maksud melaksanakan
peruntukan Akta ini.

(2) Suruhanjaya boleh melantik mana-mana pegawai daripada
mana-mana agensi kerajaan atas dasar peminjaman sebagai
penyiasatnya.

(3) Suruhanjaya boleh melantik apa-apa bilangan pegawai
undang-undang yang perlu yang hendaklah dipinjam daripada
kalangan pegawai Perkhidmatan Kehakiman dan Perundangan
untuk membantu Suruhanjaya.

(4) Seseorang anggota Suruhanjaya yang, secara langsung atau
tidak langsung, mempunyai sendiri, melalui anggota keluarganya
atau sekutunya, apa-apa kepentingan mengenai atau kaitan dengan
anggota pasukan polis yang sedang disiasat oleh Suruhanjaya
hendaklah menzahirkan kepentingan atau kaitannya dengan
serta-merta kepada Pengerusi dan tidak boleh terlibat dalam
apa-apa penyiasatan yang dijalankan oleh Suruhanjaya berkenaan
dengan anggota pasukan polis itu.

**Perunding**

**17.** (1) Suruhanjaya boleh mengambil khidmat mana-mana orang
dalam kalangan pekhidmat awam dan pesara perkhidmat awam,
atas apa-apa terma yang dikenakan oleh Suruhanjaya, sebagai
perunding atau untuk melaksanakan apa-apa perkhidmatan yang
difikirkan sesuai oleh Suruhanjaya.


-----

_Suruhanjaya Bebas Tatakelakuan Polis_ 15

(2) Seseorang yang diambil khidmat di bawah subseksyen (1)
yang secara langsung atau tidak langsung, mempunyai sendiri,
melalui anggota keluarganya atau sekutunya, apa-apa kepentingan
mengenai atau kaitan dengan anggota pasukan polis yang sedang
disiasat oleh Suruhanjaya hendaklah menzahirkan kepentingan
atau kaitannya dengan serta-merta kepada Pengerusi dan tidak
boleh terlibat dalam apa-apa penyiasatan yang dijalankan oleh
Suruhanjaya berkenaan dengan anggota pasukan polis itu.

**Jawatankuasa**

**18.** (1) Suruhanjaya boleh menubuhkan apa-apa jawatankuasa
untuk membantu Suruhanjaya melaksanakan fungsinya di bawah
Akta ini.

(2) Suruhanjaya boleh melantik mana-mana anggotanya untuk
menjadi pengerusi suatu jawatankuasa.

(3) Suruhanjaya boleh melantik mana-mana anggota atau pegawai
Suruhanjaya untuk menganggotai mana-mana jawatankuasa.

(4) Jawatankuasa hendaklah tertakluk kepada dan bertindak
mengikut arahan yang diberikan kepada jawatankuasa oleh
Suruhanjaya.

(5) Suruhanjaya boleh pada bila-bila masa memberhentikan
atau mengubah keanggotaan jawatankuasa.

(6) Anggota jawatankuasa hendaklah dibayar apa-apa elaun
yang ditentukan oleh Menteri.

**Kad kuasa**

**19.** (1) Bagi maksud Akta ini, suatu kad kuasa hendaklah
dikeluarkan kepada seorang anggota dan pegawai Suruhanjaya.

(2) Kad kuasa hendaklah ditandatangani oleh Pengerusi
Suruhanjaya dan kad kuasa itu hendaklah menjadi keterangan
_prima facie mengenai pelantikan di bawah Akta ini._

(3) Seorang anggota atau pegawai Suruhanjaya yang bertindak
di bawah Akta ini hendaklah, apabila diminta, mengisytiharkan
jawatannya dan menunjukkan kepada orang yang terhadapnya
dia bertindak atau orang yang daripadanya dia meminta apa-apa
maklumat kad kuasa yang dikeluarkan kepadanya


-----

16 _Rang Undang-Undang_

**Penggunaan pegawai, kakitangan atau kemudahan jabatan**
**kerajaan, dsb.**

**20.** (1) Suruhanjaya boleh membuat permintaan dan perkiraan
bagi penggunaan perkhidmatan—

_(a)_ mana-mana kakitangan atau kemudahan sesuatu jabatan

kerajaan atau pihak berkuasa tempatan atau badan
berkanun; atau

_(b)_ mana-mana pegawai kerajaan termasuklah anggota pasukan

polis,

untuk bekerjasama dengan, atau membantu dalam penjalanan
kewajipannya, atau untuk membantu Suruhanjaya dalam pelaksanaan
fungsinya di bawah Akta ini.

(2) Jabatan kerajaan atau pihak berkuasa tempatan atau badan
berkanun atau pegawai kerajaan yang disebut dalam subseksyen (1)
adalah berkewajipan untuk memenuhi permintaan di bawah
seksyen ini.

**Perundingan dengan agensi lain**

**21.** Suruhanjaya boleh berunding dengan dan berkongsi maklumat
kepada agensi penguatkuasaan lain, mana-mana jabatan kerajaan
Persekutuan atau Negeri atau mana-mana orang atau badan yang
difikirkan sesuai oleh Suruhanjaya.

Bahagian IV

ADUAN SALAH LAKU

**Skop salah laku**

**22. (1) Apa-apa tatakelakuan yang tergolong di bawah mana-mana**
perihalan yang berikut hendaklah terjumlah sebagai salah laku:

_(a)_ apa-apa tindakan yang diambil atau tidak diambil yang

berlawanan dengan mana-mana undang-undang bertulis;

_(b)_ apa-apa tindakan yang diambil atau tidak diambil yang

tidak munasabah, tidak adil, menindas atau berdiskriminasi
secara tidak wajar; dan


-----

_Suruhanjaya Bebas Tatakelakuan Polis_ 17

_(c)_ apa-apa tindakan yang diambil atau tidak diambil yang

dilakukan atas motif yang tidak wajar, alasan yang tidak
berkaitan atau pertimbangan yang tidak berkaitan.

(2) Walau apa pun subseksyen (1), salah laku tidak termasuk
apa-apa tindakan yang dikawal selia di bawah seksyen 96 dan 97
Akta Polis 1967.

**Jawatankuasa Aduan**

**23.** Suruhanjaya hendaklah menubuhkan suatu Jawatankuasa Aduan
yang dianggotai oleh apa-apa bilangan pegawai Suruhanjaya.

**Aduan terhadap anggota pasukan polis**

**24.** (1) Apa-apa aduan yang dibuat oleh mana-mana orang
terhadap anggota pasukan polis hendaklah dibuat secara bertulis
dan ditujukan kepada Jawatankuasa Aduan.

(2) Sesuatu aduan secara bertulis hendaklah mengandungi yang
berikut:

_(a)_ butir-butir pengadu;

_(b)_ butir-butir anggota pasukan polis, jika boleh dikenal pasti,

yang tindakan yang diambil atau tidak diambilnya menjadi
asas aduan itu, atau jika tidak boleh dikenal pasti, suatu
perihalan atau apa-apa butir lain yang mencukupi bagi
membolehkannya dikenal pasti;

_(c)_ butir-butir mengenai salah laku yang diadukan, termasuklah

tarikh dan tempat berlakunya salah laku itu;

_(d)_ butir-butir orang yang terjejas oleh tindakan yang diambil

atau tidak diambil oleh anggota pasukan polis itu, jika
orang itu bukan pengadu;

_(e)_ butir-butir mana-mana orang lain yang hadir semasa atau

terlibat dalam tindakan yang diambil atau tidak diambil
yang diadukan itu, jika ada; dan


-----

18 _Rang Undang-Undang_

_(f)_ apa-apa butiran lain, termasuklah gambar foto dan dokumen,

yang difikirkan patut atau perlu oleh pengadu untuk
dimasukkan dalam aduan itu.

(3) Jawatankuasa Aduan hendaklah menimbang teliti aduan
yang diterima dan memutuskan pengelasan aduan itu sebagaimana
yang dinyatakan dalam seksyen 25.

**Pengelasan aduan**

**25.** Pengelasan aduan adalah seperti yang berikut:

_(a)_ jika aduan melibatkan apa-apa kesalahan di bawah

Bahagian IV Akta Suruhanjaya Pencegahan Rasuah
Malaysia 2009 [Akta 694], aduan itu hendaklah dirujuk
kepada Suruhanjaya Pencegahan Rasuah Malaysia;

_(b)_ jika aduan melibatkan apa-apa kesalahan jenayah

di bawah mana-mana undang-undang bertulis lain, aduan
itu hendaklah dirujuk kepada pihak berkuasa berkaitan;

_(c)_ jika aduan melibatkan apa-apa salah laku yang disebut

dalam seksyen 22, aduan itu hendaklah dirujuk kepada
mana-mana pegawai Suruhanjaya bagi penyiasatan;

_(d)_ jika aduan melibatkan apa-apa tindakan yang dikawal

selia di bawah seksyen 96 dan 97 Akta Polis 1967,
aduan itu hendaklah dirujuk kepada Ketua Jabatan yang
bertanggungjawab bagi anggota pasukan polis yang
diadukan itu; dan

_(e)_ jika—

(i) aduan itu bersifat remeh, menyusahkan atau tidak

dibuat dengan suci hati atau hal perkara aduan
itu adalah kecil;

(ii) salah laku yang diadukan telah berlaku terlalu

lama dahulu untuk mewajarkan suatu penyiasatan
dijalankan;


-----

_Suruhanjaya Bebas Tatakelakuan Polis_ 19

(iii) hal perkara aduan itu telah diputuskan secara

muktamad oleh mana-mana mahkamah atau menjadi
hal perkara apa-apa prosiding yang belum selesai
di mana-mana mahkamah, termasuklah apa-apa
prosiding rayuan;

(iv) aduan itu ialah aduan berulang dan tidak mengandungi

tohmahan yang baru yang akan memberi kesan
terhadap perihal aduan; atau

(v) aduan itu telah ditarik balik oleh pengadu,

Jawatankuasa Aduan hendaklah merujukkan aduan itu

kepada Suruhanjaya dan membuat syor supaya Suruhanjaya
menolak aduan itu.

**Tanggungjawab untuk merujukkan kejadian melibatkan jenayah**
**seksual dsb., terhadap orang dalam tahanan atau jagaan**

**26. Pasukan polis hendaklah merujuk kepada Suruhanjaya apa-apa**
kejadian yang melibatkan jenayah seksual terhadap, atau apa-apa
kejadian yang mengakibatkan cedera parah kepada atau kematian,
mana-mana orang dalam tahanan atau jagaan anggota pasukan
polis secepat yang dapat dilaksanakan.

Bahagian V

KUASA PENYIASATAN

**Kuasa untuk memeriksa orang**

**27.** (1) Seseorang pegawai Suruhanjaya boleh, dalam menjalankan
apa-apa penyiasatan di bawah Akta ini, melalui notis bertulis—

_(a)_ memerintahkan mana-mana anggota pasukan polis atau

pegawai badan awam melalui Ketua Jabatannya, atau manamana orang untuk hadir di hadapan pegawai Suruhanjaya
bagi maksud diperiksa secara lisan berhubung dengan
apa-apa perkara yang boleh, pada pendapat pegawai
Suruhanjaya itu, membantu dalam penyiasatan itu; atau


-----

20 _Rang Undang-Undang_

_(b)_ memerintahkan mana-mana anggota pasukan polis atau

pegawai badan awam melalui Ketua Jabatannya, atau
mana-mana orang untuk mengemukakan, dalam masa yang
dinyatakan oleh pegawai Suruhanjaya, suatu pernyataan
bertulis yang dibuat dengan bersumpah atau berikrar
yang menyatakan dalam pernyataan secara bertulis itu
segala maklumat yang dikehendaki di bawah notis itu,
yang merupakan maklumat yang boleh, pada pendapat
pegawai Suruhanjaya itu, membantu dalam penyiasatan
itu.

(2) Mana-mana anggota pasukan polis, pegawai badan awam
atau orang yang kepadanya telah diberikan suatu notis bertulis
di bawah perenggan (1)(a)—

_(a)_ hendaklah hadir mengikut terma notis itu untuk diperiksa,

dan hendaklah terus hadir dari hari ke hari jika diarahkan
sedemikian sehingga pemeriksaan itu selesai; dan

_(b)_ hendaklah semasa pemeriksaan itu, menzahirkan semua

maklumat yang diketahuinya, atau yang ada dengannya,
berkenaan dengan perkara yang berhubung dengannya
dia diperiksa, dan menjawab apa-apa soalan kepadanya
dengan benar dan setakat yang dia tahu dan percaya
adalah benar.

(3) Pegawai Suruhanjaya yang memeriksa mana-mana anggota
pasukan polis, pegawai badan awam atau orang di bawah
perenggan (1)(a) hendaklah merekodkan secara bertulis apa-apa
pernyataan yang dibuat oleh anggota pasukan polis, pegawai
badan awam atau orang itu dan pernyataan yang direkodkan
sedemikian hendaklah dibacakan kepada dan ditandatangani oleh
anggota pasukan polis, pegawai badan awam atau orang itu, dan
jika anggota pasukan polis, pegawai badan awam atau orang itu
enggan menandatangani rekod itu, pegawai Suruhanjaya hendaklah
mengendors pada rekod itu dengan ditandatangani oleh pegawai
Suruhanjaya itu hakikat mengenai keengganan itu dan sebab bagi
keengganan itu, jika ada, yang dinyatakan oleh anggota pasukan
polis, pegawai badan awam atau orang yang diperiksa itu.


-----

_Suruhanjaya Bebas Tatakelakuan Polis_ 21

(4) Anggota pasukan polis, pegawai badan awam atau orang
yang diperiksa di bawah perenggan (1)(a) hendaklah terikat
di sisi undang-undang untuk menjawab semua soalan yang diajukan
kepadanya oleh pegawai Suruhanjaya, tetapi anggota pasukan
polis, pegawai badan awam atau orang itu—

_(a)_ boleh enggan menjawab mana-mana soalan yang jawapannya

berkecenderungan mendedahkan anggota pasukan polis,
pegawai badan awam atau orang itu kepada suatu
pertuduhan jenayah atau penalti atau pelucuthakan; atau

_(b)_ boleh enggan mendedahkan maklumat sensitif jika diperaku

oleh Ketua Jabatan bahawa pengemukaan maklumat
sensitif itu akan memudaratkan keselamatan negara atau
kepentingan negara.

(5) Mana-mana anggota pasukan polis, pegawai badan awam
atau orang yang melanggar seksyen ini melakukan suatu kesalahan
dan boleh, apabila disabitkan, didenda tidak melebihi sepuluh
ribu ringgit atau dipenjarakan selama tempoh tidak melebihi dua
tahun atau kedua-duanya.

**Kuasa untuk memperoleh dokumen atau benda lain**

**28.** (1) Suruhanjaya boleh, melalui notis yang disampaikan kepada
mana-mana anggota pasukan polis atau pegawai badan awam
melalui Ketua Jabatannya atau mana-mana orang menghendaki
anggota pasukan polis, pegawai badan awam atau orang itu untuk
mengemukakan apa-apa dokumen atau benda lain berhubung
dengan penyiasatan itu yang pada pendapat Suruhanjaya adalah
berkaitan.

(2) Notis di bawah seksyen ini—

_(a)_ hendaklah menyatakan atau memperihalkan dokumen atau

benda lain yang berkenaan; dan

_(b)_ hendaklah menetapkan masa dan tarikh untuk mematuhi

notis itu.


-----

22 _Rang Undang-Undang_

(3) Notis di bawah seksyen ini boleh memperuntukkan bahawa
kehendak di bawah subseksyen (2) bolehlah dipatuhi oleh
mana-mana orang lain yang bertindak bagi pihak mana-mana
anggota pasukan polis, pegawai badan awam atau orang itu dan
boleh, tetapi tidak semestinya, menyatakan orang atau golongan
orang yang boleh bertindak sedemikian.

(4) Mana-mana anggota pasukan polis, pegawai badan awam
atau orang yang telah disampaikan notis di bawah seksyen ini—

_(a)_ yang tidak mematuhi notis itu; atau

_(b)_ yang memberikan apa-apa maklumat yang diketahuinya

adalah palsu atau mengelirukan dalam butir-butir yang
material,

melakukan suatu kesalahan dan boleh, apabila disabitkan, didenda
tidak melebihi sepuluh ribu ringgit atau dipenjarakan selama
tempoh tidak melebihi dua tahun atau kedua-duanya.

(5) Jika suatu dokumen yang diminta oleh Suruhanjaya itu ialah
suatu dokumen terperingkat, dokumen itu hendaklah diuruskan
di bawah Akta Rahsia Rasmi 1972 [Akta 88].

(6) Jika mana-mana anggota pasukan polis atau pegawai badan
awam berpendapat bahawa suatu dokumen atau benda lain yang
diminta oleh Suruhanjaya itu mengandungi maklumat yang akan
memudaratkan keselamatan negara atau kepentingan negara,
anggota pasukan polis atau pegawai badan awam itu hendaklah
mendapatkan kelulusan Ketua Jabatan masing-masing sebelum
mengemukakan dokumen atau benda lain itu kepada Suruhanjaya.

**Dapatan penyiasatan**

**29. (1) Pegawai Suruhanjaya hendaklah, apabila selesai**
apa-apa penyiasatan, menyerahkan dapatannya kepada Jawatankuasa
Aduan.

(2) Jawatankuasa Aduan boleh, setelah menimbangkan dapatan
pegawai Suruhanjaya, mengemukakan dapatan dan syor kepada
Suruhanjaya.


-----

_Suruhanjaya Bebas Tatakelakuan Polis_ 23

**Tindakan oleh Suruhanjaya selepas menimbangkan dapatan**
**dan syor Jawatankuasa Aduan**

**30.** (1) Selepas menimbangkan dapatan dan syor oleh Jawatankuasa
Aduan di bawah subseksyen 29(2), Suruhanjaya hendaklah
mengambil tindakan yang berikut:

_(a)_ jika dapatan menzahirkan apa-apa kesalahan di bawah

Bahagian IV Akta Suruhanjaya Pencegahan Rasuah
Malaysia 2009, merujukkan dapatan itu kepada Suruhanjaya
Pencegahan Rasuah Malaysia;

_(b)_ jika dapatan menzahirkan apa-apa kesalahan jenayah

di bawah mana-mana undang-undang bertulis, merujukkan
dapatan itu kepada pihak berkuasa berkaitan;

_(c)_ jika dapatan menzahirkan apa-apa salah laku, merujukkan

dapatan salah laku itu kepada Suruhanjaya Pasukan Polis
dengan syor untuk tindakan tatatertib; dan

_(d)_ jika dapatan menzahirkan tiada salah laku, menolak aduan

itu dan memaklumkan Ketua Jabatan yang berkaitan.

(2) Jika Suruhanjaya tidak berpuas hati dengan dapatan dan syor
oleh Jawatankuasa Aduan di bawah subseksyen 29(2), Suruhanjaya
boleh mengarahkan Pasukan Petugas untuk membuat penyiasatan
lanjut.

(3) Suruhanjaya hendaklah merekodkan dapatan yang disebut
dalam subseksyen (1) dan memaklumkan pengadu tentang tindakan
yang telah diambil ke atas aduan itu.

**Pasukan Petugas**

**31. (1) Suruhanjaya boleh menubuhkan apa-apa bilangan Pasukan**
Petugas untuk membantu Suruhanjaya dalam penyiasatan apa-apa
salah laku di bawah Akta ini.

(2) Anggota Pasukan Petugas boleh terdiri daripada pegawai
Suruhanjaya dan perunding yang diambil khidmat di bawah seksyen 17.

(3) Seksyen 27, 28 dan 29 dan subseksyen 30(1) dan (2)
hendaklah terpakai _mutatis mutandis bagi penyiasatan yang_
dijalankan oleh Pasukan Petugas.


-----

24 _Rang Undang-Undang_

**Suruhanjaya boleh memulakan penyiasatan**

**32. (1) Walau apa pun apa-apa yang berlawanan dalam Akta**
ini, Suruhanjaya boleh memulakan suatu penyiasatan salah laku
atas inisiatifnya sendiri tetapi hanya jika Suruhanjaya berpuas
hati bahawa ia adalah demi kepentingan awam untuk berbuat
sedemikian sama ada atau tidak terdapat aduan salah laku yang
berhubungan dengannya.

(2) Penyiasatan yang disebut dalam subseksyen (1) hendaklah
dijalankan mengikut Bahagian V Akta ini.

Bahagian VI

KESALAHAN

**Ugutan terhadap orang yang memberikan keterangan**

**33.** (1) Seseorang yang menghalang atau cuba untuk menghalang
mana-mana orang daripada memberikan keterangan di hadapan
Suruhanjaya atau melalui ugutan, menyekat atau cuba untuk
menyekat mana-mana orang daripada memberikan keterangan
sedemikian melakukan suatu kesalahan dan boleh, apabila disabitkan,
didenda tidak melebihi sepuluh ribu ringgit atau dipenjarakan
selama tempoh tidak melebihi dua tahun atau kedua-duanya.

(2) Seseorang yang mengugut, menghina atau mencederakan
mana-mana orang kerana telah memberikan keterangan, atau
kerana keterangan yang telah diberikan oleh orang itu di hadapan
Suruhanjaya melakukan suatu kesalahan dan boleh, apabila disabitkan,
didenda tidak melebihi sepuluh ribu ringgit atau dipenjarakan
selama tempoh tidak melebihi dua tahun atau kedua-duanya.

**Memberikan maklumat palsu kepada Suruhanjaya**

**34.** Mana-mana orang yang memberikan apa-apa maklumat atau
mengadu secara bertulis atau selainnya kepada Suruhanjaya,
dengan mengetahui atau mempercayai bahawa maklumat atau
aduan itu adalah palsu melakukan suatu kesalahan dan boleh,
apabila disabitkan, dipenjarakan selama tempoh tidak melebihi
lima tahun atau didenda tidak melebihi dua puluh ribu ringgit atau
kedua-duanya.


-----

_Suruhanjaya Bebas Tatakelakuan Polis_ 25

Bahagian VII

PELBAGAI

**Pembekalan maklumat**

**35.** (1) Suruhanjaya boleh mengumpul dan membekalkan kepada
pasukan polis atau mana-mana pihak berkuasa berkaitan apa-apa
maklumat umum yang pada pendapat Suruhanjaya adalah perlu
dibawa kepada perhatian pasukan polis atau pihak berkuasa
berkaitan yang berhubungan dengan fungsi Suruhanjaya di bawah
seksyen 4 dan kuasa Suruhanjaya di bawah seksyen 5 untuk
tindakan lanjut pasukan polis atau pihak berkuasa berkaitan
di bawah mana-mana undang-undang bertulis.

(2) Suruhanjaya boleh meminta daripada pasukan polis atau
mana-mana pihak berkuasa berkaitan apa-apa maklumat umum lain
yang berhubungan dengan fungsi Suruhanjaya di bawah seksyen 4
dan kuasa Suruhanjaya di bawah seksyen 5.

(3) Pasukan polis atau mana-mana pihak berkuasa berkaitan
hendaklah memaklumkan Suruhanjaya mengenai tindakan
yang diambil yang timbul daripada pembekalan maklumat oleh
Suruhanjaya di bawah subseksyen (1) dalam masa yang dinyatakan
oleh Suruhanjaya.

**Perlindungan daripada liabiliti**

**36.** (1) Tiada tindakan, guaman, pendakwaan atau prosiding
boleh dimulakan di dalam mana-mana mahkamah terhadap
Suruhanjaya, mana-mana anggota Suruhanjaya, mana-mana
pegawai Suruhanjaya atau mana-mana anggota Pasukan Petugas
berkenaan dengan apa-apa tindakan atau benda yang dibuat atau
dilakukan oleh atau bagi pihak Suruhanjaya, mana-mana anggota
Suruhanjaya, mana-mana pegawai Suruhanjaya atau mana-mana
anggota Pasukan Petugas atas sifat sedemikian dengan syarat
bahawa Suruhanjaya, mana-mana anggota Suruhanjaya, mana-mana
pegawai Suruhanjaya atau mana-mana anggota Pasukan Petugas
telah pada masa itu menjalankan fungsinya dengan suci hati.

(2) Tertakluk kepada Akta ini, seseorang yang dipanggil untuk
hadir atau yang hadir di hadapan Suruhanjaya sebagai seorang
saksi, atau untuk mengemukakan suatu dokumen atau benda lain
kepada Suruhanjaya mempunyai perlindungan yang sama sebagai
seorang saksi dalam mana-mana prosiding di Mahkamah.


-----

26 _Rang Undang-Undang_

(3) Tiada liabiliti jenayah atau sivil selain Akta ini yang
berhubung kait dengan seseorang kerana kepatuhan, atau yang
berupa kepatuhan atas dasar suci hati, kepada apa-apa kehendak yang
dibuat di bawah Akta ini; khususnya, jika seseorang memberikan
apa-apa rekod pemeriksaan atau pernyataan bersumpah atau
pengesahan bertulis atau mengemukakan apa-apa dokumen atau
benda lain di bawah Akta ini, tiada liabiliti sivil yang boleh
dikenakan pada orang itu kerana berbuat demikian, sama ada
liabiliti itu akan timbul di bawah suatu kontrak atau selainnya.

(4) Tiada keterangan, dokumen atau dapatan Suruhanjaya
di bawah Akta ini boleh diterima dalam apa-apa prosiding sivil
atau jenayah terhadap orang yang memberi keterangan jika orang
itu membantah untuk memberikan apa-apa rekod pemeriksaan atau
pernyataan bersumpah atau pengesahan bertulis atau mengemukakan
apa-apa dokumen atau benda lain.

**Penguntukan wang tahunan**

**37.** Kerajaan hendaklah membuat penguntukan wang yang mencukupi
secara tahunan bagi maksud Suruhanjaya untuk membolehkan
Suruhanjaya menunaikan fungsinya dan menjalankan kuasanya
secara berkesan di bawah Akta ini.

**Akta Badan Berkanun (Akaun dan Laporan Tahunan) 1980**

**38.** Akta Badan Berkanun (Akaun dan Laporan Tahunan) 1980

[Akta 240] hendaklah terpakai bagi Suruhanjaya.

**Laporan tahunan**

**39.** (1) Suruhanjaya hendaklah, tidak lewat daripada mesyuarat
kedua Parlimen bagi tahun yang berikutnya, mengemukakan kepada
dan membentangkan suatu laporan tahunan di Parlimen mengenai
semua aktivitinya dalam tahun yang dimaksudkan dalam laporan
itu.

(2) Laporan itu hendaklah mengandungi suatu senarai semua
perkara yang dirujukkan kepada Suruhanjaya dan tindakan yang
diambil berkenaan dengan perkara itu.


-----

_Suruhanjaya Bebas Tatakelakuan Polis_ 27

**Akta Perlindungan Pihak Berkuasa Awam 1948**

**40.** Akta Perlindungan Pihak Berkuasa Awam 1948 [Akta 198]
hendaklah terpakai bagi apa-apa tindakan, guaman, pendakwaan
atau prosiding terhadap Suruhanjaya, mana-mana anggota
Suruhanjaya, mana-mana pegawai Suruhanjaya atau mana-mana
anggota Pasukan Petugas berkenaan dengan apa-apa tindakan atau
benda yang dibuat atau dilakukan olehnya atas sifat sedemikian.

**Pekhidmat awam**

**41.** Tiap-tiap anggota Suruhanjaya, pegawai Suruhanjaya dan
anggota Pasukan Petugas semasa menunaikan kewajipannya
sebagai anggota atau pegawai Suruhanjaya hendaklah disifatkan
sebagai pekhidmat awam mengikut pengertian Kanun Keseksaan

[Akta 574].

**Obligasi kerahsiaan**

**42.** (1) Kecuali bagi maksud Akta ini atau bagi maksud apa-apa
prosiding sivil atau jenayah di bawah mana-mana undang-undang
bertulis atau jika selainnya dibenarkan oleh Suruhanjaya—

_(a)_ tiada anggota Suruhanjaya, pegawai Suruhanjaya,

perunding atau anggota Pasukan Petugas sama ada
semasa atau selepas tempoh jawatan atau penggajiannya,
boleh menzahirkan apa-apa maklumat yang didapatinya
semasa menjalankan tugasnya; dan

_(b)_ tiada orang lain yang dengan apa jua cara mempunyai

akses kepada apa-apa maklumat atau dokumen yang
berhubungan dengan hal ehwal Suruhanjaya boleh
menzahirkan maklumat atau dokumen itu.

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi sepuluh ribu ringgit atau dipenjarakan selama tempoh
tidak melebihi dua tahun atau kedua-duanya.


-----

28 _Rang Undang-Undang_

**Pemulaan dan penjalanan pendakwaan**

**43.** Tiada pendakwaan berkenaan dengan apa-apa kesalahan
di bawah Akta ini boleh dimulakan kecuali dengan keizinan
bertulis Pendakwa Raya.

**Perlindungan orang yang membantu Suruhanjaya**

**44.** (1) Jika didapati oleh Suruhanjaya bahawa, kerana seseorang
itu sedang membantu Suruhanjaya, keselamatan orang atau
orang lain boleh jadi terjejas atau orang itu atau orang lain boleh
ditakut-takutkan atau diganggu, Suruhanjaya boleh membuat
apa-apa perkiraan dengan pihak berkuasa berkaitan sebagaimana
yang perlu—

_(a)_ untuk melindungi keselamatan mana-mana orang sedemikian;

atau

_(b)_ untuk melindungi mana-mana orang sedemikian daripada

ditakut-takutkan atau diganggu.

(2) Dalam seksyen ini, sebutan tentang seseorang yang sedang
membantu Suruhanjaya adalah sebutan tentang seseorang yang—

_(a)_ telah hadir, sedang hadir atau yang akan hadir di hadapan

Suruhanjaya untuk memberikan keterangan atau untuk
mengemukakan suatu dokumen atau benda lain; atau

_(b)_ telah membantu, sedang membantu atau yang akan

membantu Suruhanjaya dengan cara lain.

**Pasukan polis hendaklah membantu Suruhanjaya**

**45. Pasukan polis hendaklah membantu Suruhanjaya, pegawai**
Suruhanjaya dan anggota Pasukan Petugas dalam apa-apa perkara
yang ada dalam kawalan atau boleh didapatkan oleh pasukan
polis yang diperlukan oleh Suruhanjaya, pegawai Suruhanjaya
dan anggota Pasukan Petugas dalam pelaksanaan fungsi dan
penjalanan kuasa Suruhanjaya di bawah Akta ini.


-----

_Suruhanjaya Bebas Tatakelakuan Polis_ 29

**Peraturan-peraturan**

**46.** (1) Menteri boleh membuat peraturan-peraturan bagi maksud
menjalankan atau melaksanakan peruntukan Akta ini.

(2) Tanpa menjejaskan keluasan subseksyen (1), peraturan-peraturan
itu boleh menetapkan tatacara mengenai rujukan kejadian yang
berhubungan dengan jenayah seksual, cedera parah dan kematian
di bawah seksyen 26.

(3) Peraturan-peraturan yang dibuat di bawah seksyen ini
boleh menetapkan apa-apa tindakan yang berlawanan dengan
peraturan-peraturan itu sebagai suatu kesalahan dan boleh
menetapkan penalti denda tidak melebihi sepuluh ribu ringgit
atau pemenjaraan selama tempoh tidak melebihi dua tahun atau
kedua-duanya bagi kesalahan itu.

**Peruntukan peralihan**

**47.** Perkara yang berikut hendaklah, setakat yang perkara itu
berhubung dengan salah laku anggota pasukan polis, pada permulaan
kuat kuasa Akta ini, diuruskan di bawah Akta Suruhanjaya Integriti
Agensi Penguatkuasaan 2009 [Akta 700] oleh Suruhanjaya Integriti
Agensi Penguatkuasaan dan hendaklah diselesaikan dalam masa
satu tahun dari tarikh permulaan kuat kuasa Akta ini, seolah-olah
Akta ini tidak diluluskan:

_(a)_ apa-apa aduan yang belum selesai di bawah seksyen 23

Akta Suruhanjaya Integriti Agensi Penguatkuasaan 2009;

_(b)_ apa-apa penyiasatan yang belum selesai di bawah seksyen 25,

subseksyen 27(4) dan seksyen 28 Akta Suruhanjaya
Integriti Agensi Penguatkuasaan 2009;

_(c)_ apa-apa dapatan Jawatankuasa Aduan dan dapatan

Suruhanjaya yang belum selesai di bawah seksyen 26 dan 30
Akta Suruhanjaya Integriti Agensi Penguatkuasaan 2009
masing-masing; dan

_(d)_ apa-apa pendengaran yang belum selesai di bawah seksyen 34

Akta Suruhanjaya Integriti Agensi Penguatkuasaan 2009.


-----

30 _Rang Undang-Undang_

HURAIAN

Rang Undang-Undang Suruhanjaya Bebas Tatakelakuan Polis 2020
(“Akta yang dicadangkan”) bertujuan untuk mengadakan peruntukan bagi
penubuhan Suruhanjaya Bebas Tatakelakuan Polis (“Suruhanjaya”). Matlamat
Akta yang dicadangkan adalah untuk mempertingkat integriti pasukan polis,
mengurangkan salah laku dalam kalangan anggota pasukan polis dan menggalakkan
keyakinan orang awam terhadap pasukan polis.

Bahagian I

2. Bahagian I Akta yang dicadangkan memperkatakan perkara permulaan.

_Fasal 1_ mengandungi tajuk ringkas dan permulaan kuat kuasa Akta yang

dicadangkan.

_Fasal 2_ mengandungi tafsiran bagi takrif dan ungkapan tertentu yang

digunakan dalam Akta yang dicadangkan.

Bahagian II

3. Bahagian II Akta yang dicadangkan memperkatakan penubuhan, fungsi
dan kuasa Suruhanjaya.

_Fasal 3 bertujuan untuk mengadakan peruntukan bagi penubuhan Suruhanjaya._

_Fasal 4_ dan _5 memperkatakan fungsi dan kuasa Suruhanjaya._

_Fasal 6 bertujuan untuk mengadakan peruntukan bagi anggota Suruhanjaya._

_Fasal 7_ mengandungi peruntukan mengenai tempoh jawatan anggota

Suruhanjaya.

_Fasal 8 mengadakan peruntukan bagi pembayaran saraan dan elaun kepada_

anggota Suruhanjaya.

_Fasal 9 menyatakan hal keadaan yang baginya jawatan anggota Suruhanjaya_

menjadi kosong.

_Fasal 10_ mengandungi peruntukan mengenai mesyuarat Suruhanjaya.

_Fasal 11_ menyatakan hal keadaan yang baginya Timbalan Pengerusi atau

anggota Suruhanjaya lain boleh menjalankan fungsi Pengerusi.

_Fasal 12 memperuntukkan bahawa anggota Suruhanjaya hendaklah menzahirkan_

kepentingannya mengenai apa-apa perkara yang dibincangkan oleh Suruhanjaya
atau dalam apa-apa perbincangan di hadapan Suruhanjaya.

_Fasal 13 menyatakan bahawa fungsi dan kuasa Suruhanjaya boleh dijalankan_

oleh mana-mana anggota Suruhanjaya, mana-mana pegawai Suruhanjaya,
mana-mana jawatankuasa atau mana-mana anggota pasukan polis.


-----

_Suruhanjaya Bebas Tatakelakuan Polis_ 31

Bahagian III

4. Bahagian III Akta yang dicadangkan memperkatakan pentadbiran Suruhanjaya.

_Fasal 14_ bertujuan untuk memberi kuasa kepada Menteri untuk melantik

seorang Setiausaha yang akan menjadi ketua pegawai eksekutif.

_Fasal 15_ menyatakan hal keadaan yang baginya Suruhanjaya boleh,

dengan persetujuan Menteri, melantik mana-mana pegawai Suruhanjaya untuk
menjalankan fungsi Setiausaha buat sementara waktu.

_Fasal 16 bertujuan untuk memberi kuasa kepada Suruhanjaya untuk melantik_

mana-mana orang untuk menjadi pegawai Suruhanjaya.

_Fasal 17 bertujuan untuk memberi kuasa kepada Suruhanjaya untuk mengambil_

khidmat perunding untuk membantu Suruhanjaya dalam melaksanakan fungsi
dan kuasanya.

_Fasal 18 bertujuan untuk membenarkan Suruhanjaya menubuhkan jawatankuasa_

untuk membantu Suruhanjaya.

_Fasal 19 mengadakan peruntukan mengenai pengeluaran kad kuasa kepada_

anggota Suruhanjaya dan pegawai Suruhanjaya.

_Fasal 20_ bertujuan untuk membenarkan Suruhanjaya membuat perkiraan

dengan jabatan kerajaan atau pihak berkuasa tempatan atau badan berkanun
untuk menggunakan kakitangan atau kemudahannya dan membuat perkiraan
dengan pasukan polis bagi anggota pasukan polis untuk bekerjasama atau
membantu Suruhanjaya melaksanakan fungsinya.

_Fasal 21_ bertujuan untuk membenarkan Suruhanjaya untuk bekerjasama

dengan mana-mana agensi penguatkuasaan lain, jabatan Kerajaan Persekutuan
atau Negeri dan orang lain untuk melaksanakan fungsinya.

Bahagian IV

5. Bahagian IV Akta yang dicadangkan mengandungi peruntukan yang
berhubungan dengan pengurusan aduan oleh Suruhanjaya.

_Fasal 22 memperuntukkan bahawa Suruhanjaya boleh menerima aduan atau_

menguruskan aduan yang dirujuk kepadanya mengenai salah laku.

_Subfasal_ 22(2) bertujuan untuk memperuntukkan bahawa salah laku tidak

termasuk apa-apa tindakan yang dikawal selia di bawah seksyen 96 dan 97
Akta Polis 1967.

_Fasal 23_ mengadakan peruntukan bagi penubuhan Jawatankuasa Aduan.

_Fasal 24_ menyatakan cara untuk membuat aduan terhadap mana-mana

anggota pasukan polis.


-----

32 _Rang Undang-Undang_

_Fasal 25_ bertujuan untuk mengadakan peruntukan bagi pengelasan aduan.

_Fasal 26 bertujuan untuk mengenakan kewajipan ke atas pasukan polis_

untuk merujuk kepada Suruhanjaya mengenai apa-apa kejadian yang melibatkan
jenayah seksual atau apa-apa kejadian yang mengakibatkan cedera parah atau
kematian terhadap mana-mana orang yang pada masa itu, orang itu berada
dalam tahanan atau jagaan anggota pasukan polis.

Bahagian V

6. Bahagian V Akta yang dicadangkan mengandungi peruntukan mengenai
kuasa penyiasatan oleh Suruhanjaya dan pegawai Suruhanjaya.

_Fasal 27_ memperkatakan kuasa pegawai Suruhanjaya untuk mengeluarkan

notis bertulis untuk memerintahkan mana-mana orang untuk hadir di hadapan
pegawai itu untuk diperiksa secara lisan, atau untuk memerintahkan mana-mana
orang untuk memberikan suatu pernyataan bersumpah bagi maksud penyiasatan
itu.

_Fasal 28_ memperkatakan kuasa Suruhanjaya untuk mendapatkan dokumen

atau benda lain daripada seseorang bagi maksud penyiasatan.

_Fasal 29 menghendaki pegawai Suruhanjaya untuk menyerahkan dapatannya_

mengenai penyiasatan kepada Jawatankuasa Aduan untuk membolehkan
Jawatankuasa Aduan menimbangkan dapatan dan mengemukakan syor kepada
Suruhanjaya.

_Fasal 30 bertujuan untuk mengadakan peruntukan bagi tindakan yang perlu_

diambil oleh Suruhanjaya selepas menimbangkan syor Jawatankuasa Aduan
seperti yang berikut:

_(a)_ merujukkan apa-apa aduan salah laku yang diterima olehnya kepada

Suruhanjaya Pencegahan Rasuah Malaysia jika kesalahan adalah
di bawah Bahagian IV Akta Suruhanjaya Pencegahan Rasuah Malaysia
2009;

_(b)_ merujukkan dapatan kepada pihak berkuasa berkaitan mengenai

apa-apa dapatan salah laku yang bersifat jenayah yang diterimanya
atau dirujuk kepadanya;

_(c)_ merujukkan apa-apa dapatan salah laku kepada Suruhanjaya Pasukan

Polis; dan

_(d)_ merekodkan dapatan jika dapatan tidak menzahirkan perbuatan salah

laku.

Suruhanjaya boleh mengarahkan Pasukan Petugas untuk membuat penyiasatan

lanjut jika Suruhanjaya tidak berpuas hati dengan apa-apa dapatan atau syor
yang dibuat oleh Jawatankuasa Aduan. Suruhanjaya hendaklah memaklumkan
pengadu mengenai tindakan yang telah diambil ke atas aduannya.


-----

_Suruhanjaya Bebas Tatakelakuan Polis_ 33

_Fasal 31 bertujuan untuk mengadakan peruntukan bagi penubuhan Pasukan_

Petugas bagi maksud penyiasatan salah laku mana-mana anggota pasukan polis.

_Fasal 32 bertujuan untuk membolehkan Suruhanjaya memulakan penyiasatan_

salah laku atas inisiatifnya sendiri.

Bahagian VI

7. Bahagian VI mengandungi peruntukan mengenai kesalahan.

_Fasal 33_ menjadikannya suatu kesalahan bagi seseorang yang mengugut,

menghina atau mencederakan mana-mana orang yang memberikan keterangan
di hadapan Suruhanjaya.

_Fasal 34_ menjadikannya suatu kesalahan bagi seseorang yang memberikan

maklumat palsu kepada Suruhanjaya.

Bahagian VII

8. Bahagian VII mengandungi peruntukan pelbagai.

_Fasal 35 mengadakan peruntukan bagi perkongsian apa-apa maklumat umum_

antara Suruhanjaya dengan pasukan polis atau mana-mana pihak berkuasa
berkaitan yang berhubungan dengan fungsi dan kuasa Suruhanjaya.

_Fasal 36_ mengadakan peruntukan bagi perlindungan Suruhanjaya, anggota

Suruhanjaya dan pegawai Suruhanjaya termasuklah mana-mana orang yang
bertindak di bawah arahan Suruhanjaya daripada apa-apa tindakan, liabiliti,
tuntutan atau permintaan. Ia juga memperuntukkan bahawa tiada keterangan,
dokumen atau dapatan Suruhanjaya boleh diterima dalam mana-mana tindakan
sivil atau jenayah terhadap orang yang memberikan keterangan itu.

_Fasal 37_ memperkatakan peruntukan kewangan Suruhanjaya.

_Fasal 38_ bertujuan untuk memperuntukkan bahawa Akta Badan Berkanun

(Akaun dan Laporan Tahunan) 1980 hendaklah terpakai bagi Suruhanjaya.

_Fasal 39 bertujuan untuk memperuntukkan bahawa Suruhanjaya dikehendaki_

untuk mengemukakan dan membentangkan laporan tahunan di Parlimen.

_Fasal 40 memperuntukkan bahawa peruntukan bagi Akta Perlindungan Pihak_

Berkuasa Awam 1948 hendaklah terpakai bagi Suruhanjaya dan pegawainya.

_Fasal 41_ memperuntukkan bahawa tiap-tiap anggota Suruhanjaya dan

pegawai Suruhanjaya hendaklah disifatkan sebagai pekhidmat awam mengikut
pengertian Kanun Keseksaan semasa menjalankan kewajipannya.

_Fasal 42_ melarang penzahiran maklumat yang berhubungan dengan hal

ehwal Suruhanjaya.


-----

34 _Rang Undang-Undang_

_Fasal 43_ bertujuan untuk mengadakan peruntukan bagi pemulaan dan

penjalanan pendakwaan.

_Fasal 44_ mengadakan peruntukan bagi perlindungan kepada orang yang

membantu Suruhanjaya.

_Fasal 45 bertujuan untuk mengadakan peruntukan bagi tanggungjawab pasukan_

polis untuk bekerjasama dengan dan membantu Suruhanjaya, termasuklah
memberikan apa-apa maklumat yang dikehendaki oleh Suruhanjaya.

_Fasal 46_ bertujuan untuk memberi kuasa kepada Menteri untuk membuat

peraturan-peraturan.

_Fasal 47 mengandungi peruntukan peralihan berbangkit daripada penubuhan_

Suruhanjaya Bebas Tatakelakuan Polis.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)3236]


-----

