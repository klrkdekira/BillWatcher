---
Year: 2020
Bill: D.R.13/2020 - RUU Keselamatan dan Kesihatan Pekerjaan (Pindaan) 2020 (Lulus)
Title: D.R.13/2020 - RUU Keselamatan dan Kesihatan Pekerjaan (Pindaan) 2020 (Lulus)
Download URL: https://www.parlimen.gov.my/files/billindex/pdf/2020/DR%2013%20BM.pdf
URL: https://www.parlimen.gov.my/files/billindex/pdf/2020/DR%2013%20BM.pdf
---
---
Reading:
D.R.13/2020
Bacaan Pertama Pada:02/11/2020
Bacaan Kedua Pada:27/10/2021
Dibentang Oleh:YB Datuk Seri Saravanan A/L Murugan – Menteri Sumber Manusia
Diluluskan Pada:27/10/2021
Dibentang Oleh:YB Datuk Seri Saravanan A/L Murugan – Menteri Sumber Manusia
---

_Keselamatan dan Kesihatan Pekerjaan (Pindaan)_ 1

**D.R. 13/2020**

RANG UNDANG-UNDANG

_b e r n a m a_

Suatu Akta untuk meminda Akta Keselamatan dan Kesihatan
Pekerjaan 1994.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Keselamatan dan
Kesihatan Pekerjaan (Pindaan) 2020.

(2) Akta ini mula berkuat kuasa pada tarikh yang ditetapkan

oleh Menteri melalui pemberitahuan dalam _Warta._

**Pindaan seksyen 1**

**2.** Akta Keselamatan dan Kesihatan Pekerjaan [Akta 514], yang
disebut “Akta ibu” dalam Akta ini, dipinda dalam seksyen 1—

_(a)_ dengan menggantikan subseksyen (2) dengan subseksyen

yang berikut:

“(2) Tertakluk kepada subseksyen (3), Akta ini
hendaklah terpakai bagi semua tempat kerja di seluruh
Malaysia termasuk dalam perkhidmatan awam dan
pihak berkuasa berkanun.”; dan


-----

2 _Rang Undang-Undang_

_(b)_ dengan menggantikan subseksyen (3) dengan subseksyen

yang berikut:

“(3) Tiada apa-apa jua dalam Akta ini terpakai bagi
pekerjaan yang dinyatakan dalam Jadual Pertama.”.

**Pindaan seksyen 3**

**3.** Seksyen 3 Akta ibu dipinda—

_(a)_ dalam subseksyen (1)—

(i) dengan memotong takrif “industri”;

(ii) dengan memasukkan sebelum takrif “kerajaan” takrif

yang berikut:

‘ “kecederaan badan yang serius” ertinya
apa-apa kecederaan sebagaimana yang dinyatakan
dalam Jadual Keempat;’;

(iii) dengan memasukkan selepas takrif “kesatuan sekerja”

takrif yang berikut:

‘ “Ketua Pengarah” ertinya Ketua Pengarah
Keselamatan dan Kesihatan Pekerjaan yang
dilantik di bawah subseksyen 5(1);

“kontraktor” ertinya mana-mana orang yang
membuat kontrak dengan seorang prinsipal
untuk menjalankan keseluruhan atau sebahagian
apa-apa kerja yang diusahakan oleh prinsipal itu
dalam penjalanan atau bagi maksud perdagangan,
perniagaan, profesion atau pengusahaan prinsipal
itu;’;

(iv) dengan menggantikan takrif “majikan” dengan takrif

yang berikut:

‘ “majikan” ertinya mana-mana orang yang
membuat suatu kontrak perkhidmatan untuk
mengambil kerja mana-mana orang lain sebagai
pekerja;’;


-----

_Keselamatan dan Kesihatan Pekerjaan (Pindaan)_ 3

(v) dengan memotong takrif “majikan langsung”;

(vi) dengan memotong takrif “majikan utama”;

(vii) dengan memasukkan selepas takrif “Majlis” takrif

yang berikut:

‘ “orang berlesen” ertinya seseorang yang
diberikan lesen di bawah subseksyen 7a(1);

“orang kompeten” ertinya orang kompeten
yang berdaftar di bawah seksyen 31c;’;

(viii) dalam takrif “orang yang bekerja sendiri”, dengan

menggantikan perkataan “pekerjaan” dengan
perkataan “perkhidmatan”;

(ix) dengan menggantikan takrif “pegawai” dengan takrif

yang berikut:

‘ “pegawai” ertinya pegawai yang dilantik
di bawah subseksyen 5(1) dan (3);’;

(x) dengan menggantikan takrif “pekerja” dengan takrif

yang berikut:

‘ “pekerja” ertinya mana-mana orang yang
telah membuat suatu kontrak perkhidmatan
dengan seorang majikan;’;

(xi) dengan memasukkan selepas takrif “pembekalan”

takrif yang berikut:

‘ “pengamal perubatan berdaftar” ertinya
pengamal perubatan yang berdaftar di bawah
Akta Perubatan 1971 [Akta 50];’;

(xii) dengan memasukkan selepas takrif “penghuni” takrif

yang berikut:

‘ “penyedia latihan berdaftar” ertinya penyedia
latihan yang berdaftar di bawah seksyen 31c;

“perakuan kelayakan” ertinya suatu perakuan
yang dikeluarkan di bawah seksyen 27d;


-----

4 _Rang Undang-Undang_

“perkhidmatan kesihatan pekerjaan” termasuklah
perkhidmatan bagi perlindungan kesihatan pekerja
semasa bekerja, bagi penggalakan kesihatan dan
kesejahteraan di tempat kerja, dan juga bagi
pencegahan penyakit pekerjaan, keracunan pekerjaan
dan kemalangan;’;

(xiii) dalam takrif “premis”, dalam perenggan (b), dengan

memasukkan selepas perkataan “vesel” perkataan
“, hoverkraf”;

(xiv) dengan memasukkan selepas takrif “premis” takrif

yang berikut:

‘ “prinsipal” ertinya mana-mana orang yang
dalam penjalanan atau bagi maksud perdagangan,
perniagaan, profesion atau pengusahaannya
membuat kontrak dengan seorang kontraktor
untuk pelaksanaan oleh atau di bawah kontraktor
itu keseluruhan atau sebahagian daripada apa-apa
kerja yang diusahakan oleh prinsipal itu;’;

(xv) dengan memotong takrif “setiausaha”; dan

_(b)_ dalam subseksyen (2), dengan memasukkan selepas

perkataan “yang berbangkit daripada” perkataan “atau
berkaitan dengan”.

**Pindaan kepala Bahagian II**

**4.** Kepala bagi Bahagian II Akta ibu dipinda dengan
memasukkan selepas perkataan “PEGAWAI” perkataan “, BADAN
PEMERIKSAAN BEBAS DAN ORANG BERLESEN”.

**Pindaan seksyen 5**

**5.** Akta ibu dipinda dengan menggantikan seksyen 5 dengan
seksyen yang berikut:


-----

_Keselamatan dan Kesihatan Pekerjaan (Pindaan)_ 5

“Pelantikan pegawai, dsb.

5. (1) Menteri hendaklah melantik daripada kalangan pegawai
dalam Skim Perkhidmatan Pemeriksa Kilang dan Jentera—

_(a)_ Ketua Pengarah bagi maksud menjalankan kuasa dan

melaksanakan kewajipan yang diberikan kepadanya
di bawah Akta ini; dan

_(b)_ apa-apa bilangan Timbalan Ketua Pengarah, Pengarah,

Timbalan Pengarah, Penolong Pengarah dan pegawai
keselamatan dan kesihatan pekerjaan lain sebagaimana
yang perlu bagi maksud Akta ini.

(2) Jika atas apa-apa sebab Ketua Pengarah tidak dapat
menjalankan kuasa atau melaksanakan kewajipan jawatannya,
kuasa atau kewajipan itu hendaklah dijalankan atau dilaksanakan
oleh Timbalan Ketua Pengarah.

(3) Menteri boleh melantik mana-mana pegawai awam
daripada mana-mana skim perkhidmatan selain yang dinyatakan
dalam subseksyen (1) untuk menjadi pegawai bagi semua atau
mana-mana maksud Akta ini sebagaimana yang dinyatakan
dalam instrumen pelantikan.

(4) Tertakluk kepada apa-apa batasan sebagaimana yang
ditetapkan, pegawai yang dilantik di bawah perenggan (1)(b)
dan subseksyen (3) hendaklah melaksanakan kesemua
kewajipan yang diberikan, dan boleh menjalankan kesemua
kuasa yang diberikan, kepada Ketua Pengarah di bawah Akta
ini, dan tiap-tiap kewajipan yang dilaksanakan dan kuasa
yang dijalankan itu hendaklah disifatkan telah dilaksanakan
dan dijalankan dengan sewajarnya bagi maksud Akta ini.

(5) Pegawai yang dilantik di bawah perenggan (1)(b) dan
subseksyen (3) hendaklah tertakluk kepada kawalan, arahan
dan pengawasan Ketua Pengarah.”.


-----

6 _Rang Undang-Undang_

**Pindaan seksyen 6**

**6.** Seksyen 6 Akta ibu dipinda—

_(a)_ dalam subseksyen (3), dengan menggantikan perkataan

“Seseorang pegawai yang dilantik di bawah
subseksyen 5(2) dan seseorang” dengan perkataan
“Seseorang”; dan

_(b)_ dalam subseksyen (4)—

(i) dengan menggantikan perkataan “Ketua Pengarah

dan semua pegawai yang dilantik di bawah
subseksyen 5(2), dan seseorang” dengan perkataaan
“Seseorang”;

(ii) dengan memotong koma yang terdapat selepas

perkataan “subseksyen (1)”; dan

(iii) dalam teks bahasa Inggeris, dengan menggantikan

perkataan “public servants” dengan perkataan
“a public servant”.

**Pindaan seksyen 7**

**7.** Subseksyen 7(1) Akta ibu dipinda dengan menggantikan
perkataan “Akta ini” dengan perkataan “perenggan 5(1)(b) dan
subseksyen 5(3)”.

**Seksyen baharu 7a, 7b, 7c** **dan 7d**

**8.** Akta ibu dipinda dengan memasukkan selepas seksyen 7
seksyen yang berikut:

“Pelantikan orang berlesen, dsb.

**7a. (1) Walau apa pun apa-apa jua peruntukan lain Akta ini,**
Menteri hendaklah mempunyai kuasa untuk memberikan lesen
atas apa-apa syarat sebagaimana yang difikirkannya patut
kepada mana-mana orang untuk menjalankan pemeriksaan
apa-apa loji yang ditetapkan oleh Menteri dan mengeluarkan
perakuan kelayakan berkenaan dengan loji yang diperiksa itu.


-----

_Keselamatan dan Kesihatan Pekerjaan (Pindaan)_ 7

(2) Menteri boleh, bagi maksud subseksyen (1) dan tanpa
menjejaskan keluasan subseksyen (1), membuat perintah yang
disiarkan dalam _Warta bagi maksud yang berikut:_

_(a) untuk menetapkan kelayakan dan standard kekompetenan_

orang yang akan diambil kerja oleh orang berlesen;

_(b) untuk menetapkan kuasa orang yang diambil kerja_

oleh orang berlesen untuk menjalankan fungsi orang
berlesen;

_(c) untuk menetapkan rekod yang hendaklah disimpan_

oleh orang berlesen;

_(d) untuk menetapkan penyata yang hendaklah dikemukakan_

oleh orang berlesen kepada Ketua Pengarah pada
lat-lat tempoh tertentu;

_(e) untuk mengawal selia pemeriksaan oleh Ketua_

Pengarah terhadap premis orang berlesen dan rekod
yang disimpan di premis itu;

_(f) untuk menetapkan standard pemeriksaan untuk dipatuhi_

oleh orang berlesen; dan

_(g) untuk menetapkan fungsi atau kewajipan yang_

hendaklah dijalankan oleh orang berlesen.

(3) Menteri boleh, melalui perintah yang disiarkan dalam
_Warta, memberikan kuasa kepada orang berlesen untuk_
menuntut, menetapkan, memungut dan menyimpan caj, fi atau
levi yang berkenaan dengan perkhidmatan yang diberikan
oleh orang berlesen itu.

(4) Suatu perintah yang dibuat di bawah subseksyen (3)
hendaklah menyatakan—

_(a) jenis perkhidmatan berkenaan dengannya caj, fi atau_

levi boleh dituntut, dipungut dan disimpan; dan

_(b) tempoh pemberian kuasa untuk menuntut, memungut_

dan menyimpan caj, fi atau levi itu.


-----

_Rang Undang-Undang_

(5) Orang berlesen yang diberi kuasa di bawah
subseksyen (3) hendaklah—

_(a) menyenggarakan apa-apa akaun, buku dan rekod_

berkenaan dengan pembayaran dan pemungutan
caj, fi atau levi sebagaimana yang dikehendaki oleh
Ketua Pengarah;

_(b) mengemukakan kepada Ketua Pengarah apa-apa_

maklumat, penyata dan akaun berkenaan dengan
pembayaran dan pemungutan caj, fi atau levi
sebagaimana yang dikehendaki oleh Ketua Pengarah;
dan

_(c) membenarkan Ketua Pengarah atau mana-mana_

orang lain yang diberi kuasa secara bertulis oleh
Ketua Pengarah untuk mendapatkan akses kepada
atau meneliti atau memeriksa apa-apa dokumen,
jentera atau peralatan yang disenggarakan atau yang
digunakan bagi pembayaran dan pemungutan caj, fi
atau levi.

(6) Pemberikuasaan orang berlesen di bawah subseksyen (3)
tidak boleh menyebabkan Kerajaan Persekutuan bertanggungan
kepada mana-mana orang berkenaan dengan apa-apa kecederaan,
kerosakan atau kerugian yang disebabkan oleh kegagalan
orang berlesen itu untuk menjalankan obligasinya di bawah
Akta ini berkenaan dengan caj, fi atau levi yang dituntut,
dipungut dan disimpan.

(7) Jika orang berlesen melanggar mana-mana syarat lesen
atau mana-mana peruntukan apa-apa perintah yang dibuat
di bawah seksyen ini atau mana-mana peruntukan subseksyen (5)
yang dia dikehendaki untuk mematuhinya, orang berlesen itu
melakukan suatu kesalahan dan boleh, apabila disabitkan,
didenda tidak melebihi satu ratus ribu ringgit atau dipenjarakan
selama tempoh tidak melebihi satu tahun atau kedua-duanya.

(8) Walau apa pun pelesenan seseorang di bawah seksyen
ini, Menteri boleh memberikan arahan kepada Ketua Pengarah
untuk menjalankan mana-mana fungsi yang di bawah
terma-terma lesen itu sepatutnya dijalankan oleh orang itu.


-----

_Keselamatan dan Kesihatan Pekerjaan (Pindaan)_ 9

**Pembatalan lesen**

**7b.** (1) Jika Ketua Pengarah berpuas hati bahawa orang
berlesen telah melanggar mana-mana syarat lesen, Ketua
Pengarah boleh memberikan suatu notis bertulis kepada
orang berlesen itu yang menghendakinya untuk mematuhi
syarat yang telah dilanggar olehnya dan mengambil segala
langkah yang ditetapkan dalam notis itu dalam tempoh yang
dinyatakan dalam notis itu.

(2) Jika sehingga tempoh yang ditetapkan dalam notis itu
tamat orang berlesen itu telah gagal untuk mematuhi notis
itu, Ketua Pengarah hendaklah mengemukakan suatu laporan
kepada Menteri tentang kegagalan itu.

(3) Jika, selepas mempertimbangkan laporan daripada
Ketua Pengarah, Menteri berpuas hati bahawa pelanggaran itu
serius dari segi sifat atau menjejaskan atau boleh menjejaskan
keselamatan dan kesihatan pekerja atau orang awam dan bahawa
orang berlesen itu telah gagal atau enggan untuk mengambil
atau tidak mengambil segala langkah yang ditetapkan dalam
notis itu bagi maksud memastikan pematuhan syarat yang telah
dilanggar oleh orang berlesen itu, Menteri boleh memberi
orang berlesen itu suatu notis yang menyatakan bahawa dia
bercadang untuk membatalkan lesen yang diberikan kepada
orang itu dan notis itu juga hendaklah menyatakan—

_(a) pelanggaran yang dikatakan terhadap orang berlesen_

itu dan tindakan atau peninggalan yang menjadikan
pelanggaran itu; dan

_(b) tempoh (yang tidak boleh kurang daripada tiga puluh_

hari dari tarikh notis itu) yang dalamnya orang
berlesen itu boleh membuat representasi berhubung
dengan pembatalan itu.

(4) Selepas tamat tempoh yang dinyatakan dalam notis itu
dan selepas mempertimbangkan apa-apa representasi yang
dibuat oleh orang berlesen itu, Menteri boleh memutuskan
sama ada untuk meneruskan dengan cadangan pembatalan
itu atau tidak mengambil tindakan selanjutnya.


-----

10 _Rang Undang-Undang_

(5) Jika Menteri membuat keputusan untuk membatalkan
lesen atau tidak mengambil tindakan selanjutnya, Menteri
hendaklah memberikan suatu notis kepada orang berlesen itu
untuk memaklumkan orang berlesen itu tentang keputusan
itu, dan keputusan itu hendaklah berkuat kuasa pada tarikh
notis itu dihantar kepada orang berlesen itu.

(6) Orang berlesen hendaklah menyerahkan lesen yang
telah dibatalkan kepada Ketua Pengarah dalam tempoh tujuh
hari dari tarikh penerimaan notis di bawah subseksyen (5).

(7) Walau apa pun pembatalan lesen itu, kesahan apa-apa
perakuan kelayakan yang dikeluarkan oleh orang berlesen itu
hendaklah terus sah sehingga habis tempoh perakuan kelayakan
itu dan orang berlesen itu hendaklah terus mengambil alih
apa-apa obligasi, kewajipan dan tanggungjawab yang dikenakan
oleh atau berkaitan dengan pengeluaran perakuan kelayakan
itu.

**Pemberian lesen baharu apabila pembatalan**

**7c. (1) Apabila suatu lesen dibatalkan di bawah seksyen 7b,**
Menteri boleh, selepas berunding dengan Ketua Pengarah,
melantik orang lain untuk menjalankan, menunaikan, mengambil
alih atau melaksanakan apa-apa fungsi, obligasi, kewajipan,
tanggungjawab dan syarat yang diberikan atau yang dikenakan
oleh lesen yang dibatalkan itu, dan untuk menerima apa-apa
pembayaran, faedah atau keistimewaan yang orang yang
lesennya dibatalkan itu berhak untuk menerima atau menikmati
di bawah terma-terma dan syarat-syarat lesen itu.

(2) Orang yang lesennya dibatalkan hendaklah memberikan
segala bantuan dan kerjasama yang perlu kepada orang yang
dilantik oleh Menteri di bawah subseksyen (1).

**Menyatakan diri sebagai orang berlesen**

**7d. (1) Seseorang tidak boleh menyatakan dirinya sebagai**
orang berlesen jika dia tidak pernah diberikan lesen
di bawah seksyen 7a atau lesen yang diberikan kepadanya
telah dibatalkan di bawah seksyen 7b.


-----

_Keselamatan dan Kesihatan Pekerjaan (Pindaan)_ 11

(2) Mana-mana orang yang melanggar subseksyen (1)
melakukan suatu kesalahan dan boleh, apabila disabitkan,
didenda tidak melebihi dua ratus ribu ringgit atau dipenjarakan
selama tempoh tidak melebihi dua tahun atau kedua-duanya.”.

**Penggantian seksyen 9**

**9.** Akta ibu dipinda dengan menggantikan seksyen 9 dengan
seksyen yang berikut:

“Keanggotaan Majlis

**9. (1) Majlis hendaklah terdiri daripada tidak kurang daripada**
dua puluh dua dan tidak lebih daripada dua puluh lima
anggota yang hendaklah dilantik oleh Menteri seperti yang
berikut:

_(a)_ lima orang daripada organisasi yang mewakili

majikan yang, pada pendapat Menteri, mempunyai
pengalaman atau pengetahuan khas yang luas dalam
perkara yang berhubungan dengan keselamatan dan
kesihatan pekerjaan;

_(b)_ lima orang daripada organisasi yang mewakili

pekerja yang, pada pendapat Menteri, mempunyai
pengalaman atau pengetahuan khas yang luas dalam
perkara yang berhubungan dengan keselamatan dan
kesihatan pekerjaan;

_(c) Ketua Setiausaha Kementerian Sumber Manusia;_

_(d) Ketua Pengarah Keselamatan dan Kesihatan Pekerjaan;_

_(e) lima wakil Kerajaan, yang terdiri daripada—_

(i) Ketua Pengarah Kesihatan Malaysia; dan

(ii) wakil daripada Kementerian atau Jabatan

yang tanggungjawabnya berhubungan dengan
keselamatan dan kesihatan pekerjaan,
yang, pada pendapat Menteri, mempunyai
pengalaman atau pengetahuan khas yang luas
dalam perkara yang berhubungan dengan
keselamatan dan kesihatan pekerjaan;


-----

12 _Rang Undang-Undang_

_(f)_ Pengarah Eksekutif Institut Keselamatan dan Kesihatan

Pekerjaan Negara;

_(g) Ketua Pegawai Eksekutif Pertubuhan Keselamatan_

Sosial; dan

_(h) tiga orang atau lebih, yang daripadanya sekurang-_

kurangnya seorang hendaklah wanita, daripada
organisasi atau badan profesional yang aktiviti
anggotanya berkaitan dengan keselamatan dan
kesihatan pekerjaan, dan yang, pada pendapat
Menteri, mempunyai pengalaman atau pengetahuan
khas yang luas dalam perkara yang berhubungan
dengan keselamatan dan kesihatan pekerjaan.

(2) Menteri hendaklah melantik Pengerusi dan Timbalan
Pengerusi Majlis daripada kalangan orang yang disebut
dalam subseksyen (1), kecuali orang yang disebut dalam
perenggan (1)(d).”.

**Pindaan seksyen 11**

**10.** Seksyen 11 Akta ibu dipinda—

_(a)_ dalam subseksyen (2)—

(i) dalam perenggan (i), dengan menggantikan noktah

di hujung perenggan itu dengan koma bernoktah;
dan

(ii) dengan memasukkan selepas perenggan (i) perenggan

yang berikut:

“(j) prosedur, perkiraan, latihan, pendidikan atau

langkah-langkah wajar yang perlu diambil
untuk meningkatkan kesedaran masyarakat
terhadap keselamatan, kesihatan dan kebajikan
pekerjaan;

_(k) bidang penyelidikan keselamatan dan kesihatan_

pekerjaan yang akan dibangunkan oleh
institusi yang relevan dan penerbitan hasil
penyelidikan tersebut;


-----

_Keselamatan dan Kesihatan Pekerjaan (Pindaan)_ 13

_(l) pembangunan dan pewujudan suatu mekanisme_

untuk menjana, memproses, menyimpan dan
menyebar maklumat tentang keselamatan,
kesihatan dan kebajikan pekerjaan.”; dan

_(b)_ dengan memasukkan selepas subseksyen (2) subseksyen

yang berikut:

“(3) Majlis hendaklah menyelaraskan semua perkara
dan aktiviti yang berhubungan dengan keselamatan dan
kesihatan pekerjaan yang dilaksanakan atau dijalankan
oleh Kerajaan.”.

**Pindaan seksyen 12**

**11. Akta ibu dipinda dengan menggantikan subseksyen (1) dengan**
subseksyen yang berikut:

“(1) Ketua Pengarah, yang merupakan anggota Majlis
di bawah perenggan 9(1)(d), hendaklah menjadi setiausaha
kepada Majlis.”.

**Pindaan seksyen 14**

**12. Seksyen 14 Akta ibu dipinda—**

_(a)_ dengan menggantikan perkataan “dengan seberapa segera

yang boleh dipraktikkan, selepas 30 Jun tetapi sebelum
31 Disember setiap tahun” dengan perkataan “selepas
31 Disember tetapi sebelum 31 Mac tahun yang berikut,”;
dan

_(b)_ dengan menggantikan perkataan “30 Jun” dengan perkataan

“31 Disember”.

**Pindaan kepala Bahagian IV**

**13. Akta ibu dipinda dengan menggantikan kepala Bahagian IV**
dengan kepala yang berikut:

“KEWAJIPAN AM MAJIKAN, ORANG YANG BEKERJA

SENDIRI DAN PRINSIPAL”.


-----

14 _Rang Undang-Undang_

**Pindaan seksyen 15**

**14. Seksyen 15 Akta ibu dipinda—**

_(a)_ dalam nota bahu, dengan memotong perkataan “dan orang

**yang bekerja sendiri kepada pekerja mereka”;**

_(b)_ dalam subseksyen (1), dengan memotong perkataan “dan

tiap-tiap orang yang bekerja sendiri”;

_(c)_ dalam subseksyen (2)—

(i) dalam perenggan (d), dengan memotong perkataan

“atau orang yang bekerja sendiri”;

(ii) dalam perenggan (e), dengan menggantikan noktah

di hujung perenggan itu dengan koma bernoktah;
dan

(iii) dengan memasukkan selepas perenggan (e) perenggan

yang berikut:

“(f) pembangunan dan pelaksanaan tatacara bagi

berurusan dengan kecemasan yang boleh
timbul semasa pekerjanya sedang bekerja.”;
dan

_(d)_ dengan memotong subseksyen (3).

**Pindaan seksyen 16**

**15. Seksyen 16 Akta ibu dipinda—**

_(a)_ dengan menggantikan nota bahu dengan nota bahu yang

berikut:

“Kewajipan majikan untuk membentuk dasar
**keselamatan dan kesihatan pekerjaan”; dan**

_(b)_ dengan memotong perkataan “dan tiap-tiap orang yang

bekerja sendiri”;


-----

_Keselamatan dan Kesihatan Pekerjaan (Pindaan)_ 15

**Seksyen baharu 18a** **dan 18b**

**16. Akta ibu dipinda dengan memasukkan selepas seksyen 18**
seksyen yang berikut:

“Kewajipan prinsipal

**18a. (1) Hendaklah menjadi kewajipan tiap-tiap prinsipal**
untuk mengambil, setakat yang boleh dipraktikkan, apa-apa
langkah sebagaimana yang perlu untuk memastikan keselamatan
dan kesihatan—

_(a)_ mana-mana kontraktor yang diguna khidmat oleh

prinsipal apabila sedang bekerja;

_(b) mana-mana subkontraktor atau subkontraktor tidak_

langsung apabila sedang bekerja; dan

_(c) mana-mana pekerja yang diambil kerja oleh kontraktor_

atau subkontraktor apabila sedang bekerja.

(2) Kewajipan yang dikenakan ke atas prinsipal dalam
subseksyen (1) hendaklah hanya terpakai jika kontraktor,
subkontraktor atau pekerja yang disebut dalam subseksyen
itu bekerja di bawah arahan prinsipal mengenai cara kerja
itu dijalankan.

(3) Bagi maksud subseksyen (1), langkah-langkah yang
perlu untuk memastikan keselamatan dan kesihatan orang
yang sedang bekerja termasuklah—

_(a)_ pengadaan dan penyenggaraan loji dan sistem kerja

yang, setakat yang boleh dipraktikkan, selamat dan
tanpa risiko kepada kesihatan;

_(b) pembuatan perkiraan termasuk peruntukan masa_

yang mencukupi, belanjawan dan sumber lain
bagi menjamin, setakat yang boleh dipraktikkan,
keselamatan dan ketiadaan risiko kepada kesihatan
yang berkaitan dengan aktiviti kerja pembinaan,
penggunaan atau pengendalian, penanganan,
penyimpanan atau pengangkutan loji dan bahan;


-----

16 _Rang Undang-Undang_

_(c) pengadaan apa-apa maklumat, arahan, latihan dan_

penyeliaan sebagaimana yang perlu untuk memastikan,
setakat yang boleh dipraktikkan, keselamatan dan
kesihatan orang yang sedang bekerja;

_(d) setakat yang boleh dipraktikkan, berkenaan dengan_

mana-mana tempat kerja di bawah kawalan prinsipal,
penyenggaraan tempat kerja dalam keadaan yang
selamat dan tanpa risiko kepada kesihatan dan
pengadaan dan penyenggaraan cara masuk ke dalamnya
dan keluar darinya yang selamat dan tanpa risiko
sedemikian;

_(e) pengadaan dan penyenggaraan persekitaran pekerjaan_

bagi orang yang sedang bekerja yang, setakat yang
boleh dipraktikkan, selamat dan tanpa risiko kepada
kesihatan; dan

_(f) pembangunan dan pelaksanaan tatacara bagi berurusan_

dengan kecemasan yang boleh timbul semasa orang
sedang bekerja.

(4) Hendaklah menjadi kewajipan tiap-tiap prinsipal untuk
mengambil, setakat yang boleh dipraktikkan, langkah-langkah
yang perlu untuk memastikan keselamatan dan kesihatan
orang, selain orang yang disebut dalam perenggan (1)(a), (b)
atau (c) yang bekerja di bawah arahan prinsipal, yang mungkin
terjejas dengan mana-mana pengusahaan yang dijalankan
olehnya di tempat kerja.

(5) Hendaklah menjadi kewajipan tiap-tiap prinsipal, dalam
keadaan yang ditetapkan dan mengikut cara yang ditetapkan,
untuk memberikan kepada orang, selain orang yang disebut
dalam perenggan (1)(a), _(b) atau_ _(c) yang bekerja di bawah_
arahan prinsipal, maklumat yang ditetapkan tentang apa-apa
aspek cara dia menjalankan pengusahaannya yang boleh
menjejaskan keselamatan atau kesihatan mereka.

(6) Bagi maksud seksyen ini, “subkontraktor” ertinya
mana-mana orang yang membuat kontrak dengan seorang
kontraktor bagi pelaksanaan oleh atau di bawah subkontraktor
itu keseluruhan atau mana-mana bahagian apa-apa kerja
yang diusahakan oleh kontraktor itu bagi prinsipalnya, dan
termasuklah mana-mana orang yang membuat kontrak dengan
subkontraktor untuk menjalankan keseluruhan atau mana-mana
bahagian apa-apa kerja yang diusahakan oleh subkontraktor
itu bagi seorang kontraktor.


-----

_Keselamatan dan Kesihatan Pekerjaan (Pindaan)_ 17

**Kewajipan untuk menjalankan dan melaksanakan**
**pentaksiran risiko**

**18b. (1) Tiap-tiap majikan, orang yang bekerja sendiri atau**
prinsipal hendaklah menjalankan pentaksiran risiko berhubung
dengan risiko keselamatan dan kesihatan yang terdedah
kepada mana-mana orang yang mungkin terjejas dengan
pengusahaannya di tempat kerja.

(2) Jika pentaksiran risiko menunjukkan bahawa kawalan
risiko dikehendaki untuk menghapuskan atau mengurangkan
risiko keselamatan dan kesihatan, majikan, orang yang bekerja
sendiri atau prinsipal itu hendaklah melaksanakan kawalan
itu.

(3) Bagi maksud seksyen ini, “pentaksiran risiko” ertinya
proses membuat penilaian risiko kepada keselamatan dan
kesihatan yang timbul daripada bahaya semasa bekerja dan
menentukan langkah-langkah yang wajar bagi pengawalan
risiko.”.

**Pindaan seksyen 19**

**17. Seksyen 19 Akta ibu dipinda—**

_(a)_ dalam nota bahu, dengan menggantikan perkataan

“atau 18” dengan perkataan “, **18, 18a atau 18b”;**

_(b)_ dengan menggantikan perkataan “atau 18” dengan perkataan

“, 18, 18a atau 18b”; dan

_(c)_ dengan menggantikan perkataan “lima puluh ribu” dengan

perkataan “lima ratus ribu”.

**Pindaan seksyen 20**

**18. Subseksyen 20(1) Akta ibu dipinda—**

_(a)_ dalam perengan (b), dengan memotong perkataan “dan”

di hujung perenggan itu;


-----

18 _Rang Undang-Undang_

_(b)_ dalam perenggan _(c), dengan menggantikan noktah di_

hujung perenggan itu dengan perkataan “; dan”; dan

_(c)_ dengan memasukkan selepas perenggan _(c) perenggan_

yang berikut:

“(d) untuk mengambil apa-apa langkah yang perlu

bagi menjamin, setakat yang boleh dipraktikkan,
bahawa orang yang dibekalkan dengan loji
itu diberikan semua kajian semula terhadap
maklumat yang diberikan kepada mereka di bawah
perenggan (c) sebagaimana yang perlu oleh sebab
telah diketahui bahawa terdapat risiko baharu yang
boleh menimbulkan risiko yang serius kepada
keselamatan atau kesihatan.”.

**Pindaan seksyen 21**

**19. Seksyen 21 Akta ibu dipinda—**

_(a)_ dalam subseksyen (1)—

(i) dalam perenggan (b), dengan memotong perkataan

“dan” di hujung perenggan itu;

(ii) dalam perenggan (c), dengan menggantikan noktah

di hujung perenggan itu dengan perkataan “; dan”;
dan

(iii) dengan memasukkan selepas perenggan (c) perenggan

yang berikut:

“(d) untuk mengambil apa-apa langkah yang

perlu bagi menjamin, setakat yang boleh
dipraktikkan, bahawa orang yang dibekalkan
dengan bahan itu diberikan semua kajian
semula terhadap maklumat yang diberikan
kepada mereka di bawah perenggan _(c)_
sebagaimana yang perlu oleh sebab telah
diketahui bahawa terdapat risiko baharu
yang boleh menimbulkan risiko yang serius
kepada keselamatan atau kesihatan.”; dan


-----

_Keselamatan dan Kesihatan Pekerjaan (Pindaan)_ 19

_(b)_ dalam subseksyen (2), dengan menggantikan perkataan

“pengilangan atau pembekalan” dengan perkataan
“perumusan atau pengilangan”.

**Pindaan seksyen 23**

**20. Seksyen 23 Akta ibu dipinda dengan menggantikan perkataan**
“dua puluh ribu” dengan perkataan “dua ratus ribu”.

**Pindaan kepala Bahagian VI**

**21. Kepala Bahagian VI Akta ibu dipinda dengan memasukkan**
selepas perkataan “KEWAJIPAN AM” perkataan “DAN HAK”.

**Pindaan seksyen 24**

**22.** Subseksyen 24(2) Akta ibu dipinda dengan menggantikan
perkataan “satu ribu” dengan perkataan “dua ribu”.

**Seksyen baharu 26a**

**23. Akta ibu dipinda dengan memasukkan selepas seksyen 26**
seksyen yang berikut:

“Hak pekerja

**26a. (1) Seseorang pekerja, selepas memberitahu majikannya**
atau wakilnya yang dia mempunyai justifikasi yang munasabah
untuk mempercayai terdapat suatu bahaya hampir pasti
berlaku di tempat kerjanya, hendaklah mempunyai hak untuk
mengeluarkan dirinya daripada bahaya atau kerja itu jika
majikan itu gagal untuk mengambil apa-apa tindakan untuk
menghapuskan bahaya itu.

(2) Seseorang pekerja yang mengeluarkan dirinya daripada
bahaya mengikut subseksyen (1) hendaklah dilindungi daripada
akibat tidak wajar dan tidak boleh didiskriminasikan.


-----

20 _Rang Undang-Undang_

(3) Bagi maksud seksyen ini, “bahaya hampir pasti berlaku”
ertinya suatu risiko kematian yang serius atau kecederaan
badan yang serius kepada mana-mana orang yang disebabkan
oleh mana-mana loji, bahan, keadaan, aktiviti, proses, amalan,
tatacara atau bahaya tempat kerja.”.

**Pindaan seksyen 27**

**24. Seksyen 27 Akta ibu dipinda—**

_(a)_ dalam subseksyen (1)—

(i) dalam peranggan (b), dengan memotong perkataan

“atau” di hujung perenggan itu;

(ii) dalam perenggan (c), dengan menggantikan noktah

di hujung perenggan itu dengan perkataan “; atau”;
dan

(iii) dengan memasukkan selepas perenggan (c) perenggan

yang berikut:

“(d) telah membantu pegawai atau pengapit dalam

mana-mana siasatan dalam menjalankan
apa-apa pemeriksaan atau penyiasatan
di bawah Akta ini.”; dan

_(b)_ dalam subseksyen (3), dengan menggantikan perkataan

“sepuluh ribu” dengan perkataan “satu ratus ribu”.

**Bahagian baharu VIa**

**25. Akta ibu dipinda dengan memasukkan selepas Bahagian VI**
bahagian yang berikut:

“Bahagian VIa

PEMBERITAHUAN MENDUDUKI TEMPAT KERJA,

PEMASANGAN DAN PEMERIKSAAN LOJI, DSB.

**Notis menduduki tempat kerja**

**27a. (1) Tertakluk kepada subseksyen (2), mana-mana orang**
yang menduduki atau menggunakan mana-mana premis sebagai
tempat kerja atau mengusahakan apa-apa aktiviti di dalam


-----

_Keselamatan dan Kesihatan Pekerjaan (Pindaan)_ 21

tempat kerja hendaklah memberikan notis kepada seorang
pegawai yang mengandungi apa-apa butiran, dan mengikut
apa-apa cara dan dalam apa-apa tempoh, sebagaimana yang
ditentukan oleh Ketua Pengarah.

(2) Kehendak untuk memberikan notis di bawah
subseksyen (1) hendaklah hanya terpakai bagi tempat kerja
dan aktiviti sebagaimana yang ditetapkan oleh Menteri.

(3) Mana-mana orang yang melanggar subseksyen (1)
melakukan suatu kesalahan dan boleh, apabila disabitkan,
didenda tidak melebihi satu ratus ribu ringgit atau dipenjarakan
selama tempoh tidak melebihi satu tahun atau kedua-duanya.

**Penetapan loji yang menghendaki perakuan kelayakan**

**27b. Menteri boleh menetapkan mana-mana loji yang baginya**
suatu perakuan kelayakan dikehendaki.

**Pemasangan loji**

**27c. (1) Tiada seorang pun boleh memasang atau menyebabkan**
untuk dipasang mana-mana loji yang ditetapkan di bawah
seksyen 27b melainkan jika orang itu memastikan bahawa
loji itu telah memenuhi semua kehendak yang ditetapkan
oleh Menteri dan telah mendapat kelulusan bertulis daripada
Ketua Pengarah.

(2) Seseorang boleh memohon bagi kelulusan yang disebut
dalam subseksyen (1) dengan mengemukakan kepada Ketua
Pengarah apa-apa butiran mengikut apa-apa cara dan dalam
apa-apa tempoh sebagaimana yang ditentukan oleh Ketua
Pengarah.

(3) Apabila menerima dan mempertimbangkan suatu
permohonan di bawah subseksyen (2), Ketua Pengarah boleh
memberikan kelulusan tertakluk kepada apa-apa terma dan
syarat sebagaimana yang boleh dikenakan oleh Ketua Pengarah.

(4) Mana-mana orang yang melanggar subseksyen (1)
melakukan suatu kesalahan dan boleh, apabila disabitkan,
didenda tidak melebihi satu ratus ribu ringgit atau dipenjarakan
selama tempoh tidak melebihi satu tahun atau kedua-duanya.


-----

22 _Rang Undang-Undang_

**Perakuan kelayakan**

**27d. (1) Tiada seorang pun boleh mengendalikan atau**
menyebabkan atau membenarkan untuk dikendalikan manamana loji yang telah dipasang di bawah seksyen 27c melainkan
jika loji itu mempunyai suatu perakuan kelayakan yang
dikeluarkan oleh seorang pegawai atau orang berlesen.

(2) Apabila loji yang ditetapkan telah dipasang di bawah
seksyen 27c, orang itu hendaklah menyampaikan suatu notis
bertulis ke atas seorang pegawai atau orang berlesen yang,
selepas menerima notis itu, hendaklah membuat pemeriksaan
ke atas loji itu.

(3) Jika, apabila pemeriksaan, pegawai atau orang berlesen
itu mendapati yang loji itu—

_(a) mematuhi semua kehendak yang ditetapkan oleh_

Menteri berkenaan dengan loji itu, pegawai atau
orang berlesen itu hendaklah mengeluarkan suatu
perakuan kelayakan selepas pembayaran apa-apa fi
oleh orang itu sebagaimana yang ditetapkan oleh
Menteri; atau

_(b) tidak mematuhi mana-mana kehendak yang ditetapkan_

oleh Menteri berkenaan dengan loji itu, orang itu
hendaklah membayar kepada pegawai atau orang
berlesen itu apa-apa fi yang ditetapkan oleh Menteri
bagi perkhidmatan yang diberikan walaupun tiada
perakuan kelayakan dikeluarkan.

(4) Suatu perakuan kelayakan yang dikeluarkan di bawah
subseksyen (3) hendaklah dalam apa-apa bentuk dan tertakluk
kepada apa-apa terma dan syarat, dan hendaklah sah bagi
apa-apa tempoh, sebagaimana yang ditetapkan oleh Menteri.

(5) Mana-mana orang yang melanggar subseksyen (1)
melakukan suatu kesalahan dan boleh, apabila disabitkan,
didenda tidak melebihi satu ratus ribu ringgit atau dipenjarakan
selama tempoh tidak melebihi satu tahun atau kedua-duanya.

(6) Dalam hal apa-apa pelanggaran subseksyen (1), seseorang
pegawai hendaklah dengan serta-merta menyampaikan
kepada orang yang mengendalikan atau menyebabkan atau
membenarkan untuk dikendalikan loji suatu notis bertulis


-----

_Keselamatan dan Kesihatan Pekerjaan (Pindaan)_ 23

yang melarang pengendalian loji itu atau boleh menyebabkan
loji itu tidak boleh dikendalikan sehingga suatu perakuan
kelayakan dikeluarkan.

(7) Mana-mana orang yang tidak mematuhi notis yang
dikeluarkan di bawah subseksyen (6) melakukan suatu kesalahan
dan boleh, apabila disabitkan, didenda tidak melebihi lima
ratus ribu ringgit atau dipenjarakan selama tempoh tidak
melebihi dua tahun atau kedua-duanya.

(8) Suatu perakuan kelayakan berkenaan dengan apa-apa
loji yang sedang dibuka atau dibaiki atau rosak atas apa-apa
sebab hendaklah tamat apabila loji itu dibuka, dibaiki atau
rosak, tetapi Ketua Pengarah boleh mengecualikan mana-mana
loji daripada pemakaian subseksyen ini jika pada pendapatnya
loji itu tidak akan menyebabkan apa-apa bahaya kepada
mana-mana orang atau harta.

(9) Bagi maksud subseksyen (8)—

_(a) “rosak” ertinya apa-apa kecacatan fizikal yang terjadi_

kepada mana-mana loji semasa pengendalian atau
selainnya yang boleh menjejaskan kekuatan dan
integriti loji itu semasa pengendalian berikutnya;

_(b) “dibuka” ertinya untuk membuka mana-mana bahagian_

mana-mana loji yang boleh menjejaskan kekuatan,
integriti atau keupayaan fungsian loji itu;

_(c) “dibaiki” ertinya apa-apa kerja yang dilakukan untuk_

membaik pulih mana-mana bahagian mana-mana
loji yang telah rosak.

**Pemeriksaan berkala loji**

**27e. (1) Suatu loji yang ditetapkan di bawah seksyen 27b**
hendaklah diperiksa oleh seorang pegawai atau orang berlesen
pada bila-bila masa dan mengikut apa-apa cara sebagaimana
yang ditetapkan oleh Menteri.

(2) Suatu pemeriksaan di bawah subseksyen (1) hendaklah
tertakluk kepada pembayaran apa-apa fi sebagaimana yang
ditetapkan oleh Menteri.


-----

24 _Rang Undang-Undang_

**Skim pemeriksaan khas**

**27f. (1) Walau apa pun seksyen 27e, seseorang penghuni**
boleh memohon kepada Ketua Pengarah untuk kelulusan bagi
skim pemeriksaan khas mengenai pemeriksaan bagi kelas loji
tertentu dan tambahannya bersama-sama dengan apa-apa fi
sebagaimana yang ditetapkan oleh Menteri.

(2) Ketua Pengarah boleh meluluskan suatu permohonan
di bawah subseksyen (1) jika dia berpuas hati bahawa
kehendak yang ditetapkan oleh Menteri berkenaan dengan
loji itu telah dipenuhi.

(3) Apabila kelulusan di bawah subseksyen (2) diberikan,
pemeriksaan loji itu hendaklah dijalankan mengikut skim
pemeriksaan khas.

**Ketua Pengarah boleh membuat perintah dalam hal**
**keadaan tertentu**

**27g. (1) Ketua Pengarah boleh membuat perintah khas**
bagi kelakuan dan panduan orang yang diambil kerja dalam
mana-mana perkhidmatan yang melibatkan pengurusan atau
pengendalian, atau penjagaan, atau kedekatan dengan, manamana loji atau proses yang dijalankan di dalam mana-mana
tempat kerja yang ternyata padanya adalah perlu untuk
memastikan keselamatan dan kesihatan mereka.

(2) Majikan hendaklah memastikan dengan segala cara yang
munasabah bahawa orang yang terdedah kepada bahaya sedar
akan apa-apa perintah khas yang dibuat di bawah subseksyen (1)
dan orang itu hendaklah mematuhi perintah khas itu.

(3) Bagi maksud subseksyen (2), suatu salinan perintah
khas Ketua Pengarah yang dicetak atau ditulis dalam bahasa
yang sesuai dan ditampalkan di tempat yang mudah dilihat
yang berhampiran dengan loji atau proses yang dimaksudkan
oleh perintah khas itu, supaya semua orang yang disebut itu
mempunyai akses dan peluang yang bebas untuk membaca
perintah khas itu, hendaklah disifatkan menjadi cara yang
munasabah.”.


-----

_Keselamatan dan Kesihatan Pekerjaan (Pindaan)_ 25

**Pindaan seksyen 28**

**26. Seksyen 28 Akta ibu dipinda—**

_(a)_ dengan menggantikan nota bahu dengan nota bahu yang

berikut:

“Perkhidmatan kesihatan pekerjaan”;

_(b)_ dalam subseksyen (1)—

(i) dengan menggantikan perkataan “industri” dengan

perkataan “tempat kerja” di mana-mana jua terdapat;

(ii) dalam perenggan _(b)—_

(A) dengan menggantikan perkataan “kecederaan”

dengan perkataan “kesan buruk”; dan

(B) dengan memasukkan perkataan “atau” di hujung

perenggan itu;

(iii) dengan memotong perenggan _(c);_

(iv) dalam perenggan (d), dengan menggantikan perkataan

“kecederaan” dengan perkataan “kesan buruk”; dan

(v) dengan menggantikan perkataan “perkiraan munasabah

sebagaimana yang dinyatakan dalam peraturanperaturan itu dibuat bagi pengawasan perubatan
dan pemeriksaan perubatan, tidak termasuk rawatan
perubatan yang bersifat pencegahan, atau manamana golongan orang yang diambil kerja dalam
industri atau kelas atau jenis industri itu” dengan
perkataan “perkiraan bagi perkhidmatan kesihatan
pekerjaan”; dan

_(c)_ dengan memotong subseksyen (2) dan (3).

**Seksyen baharu 28a**

**27. Akta ibu dipinda dengan memasukkan selepas seksyen 28**
seksyen yang berikut:


-----

26 _Rang Undang-Undang_

“Tiada tindakan terhadap orang yang menjalankan

**perkhidmatan kesihatan pekerjaan**

**28a. Tiada majikan boleh mengambil apa-apa tindakan**
terhadap mana-mana orang yang menjalankan perkhidmatan
kesihatan pekerjaan kerana—

_(a)_ membuat suatu aduan mengenai apa-apa perkara yang

dianggap sebagai suatu risiko kepada kesihatan; atau

_(b)_ membuat laporan kepada Ketua Pengarah mengenai

mana-mana pesakit yang dipercayainya menghidapi
apa-apa penyakit pekerjaan atau keracunan pekerjaan.”.

**Pindaan seksyen 29**

**28. Seksyen 29 Akta ibu dipinda—**

_(a)_ dalam subseksyen (1), dengan menggantikan perkataan

“industri” dengan perkataan “tempat kerja”;

_(b) dalam subseksyen (2), dengan menggantikan perkataan_

“mengambil kerja seorang orang kompeten” dengan
perkataan “melantik seorang orang yang kompeten”;

_(c) dalam subseksyen (3), dengan menggantikan perkataan_

“diambil kerja” dengan perkataan “dilantik”;

_(d) dengan menggantikan subseksyen (4) dengan subseksyen_

yang berikut:

“(4) Seseorang hendaklah dilantik sebagai pegawai
keselamatan dan kesihatan hanya untuk satu tempat
kerja pada satu-satu masa, melainkan jika dibenarkan
selainnya oleh Ketua Pengarah.”; dan

_(e) dalam subseksyen (5), dengan menggantikan perkataan_

“lima ribu” dengan perkataan “lima puluh ribu”.

**Seksyen baharu 29a**

**29. Akta ibu dipinda dengan memasukkan selepas seksyen 29**
seksyen yang berikut:


-----

_Keselamatan dan Kesihatan Pekerjaan (Pindaan)_ 27

“Penyelaras keselamatan dan kesihatan pekerjaan

**29a.** (1) Seseorang majikan yang tempat kerjanya tidak
termasuk dalam mana-mana kelas atau jenis tempat
kerja sebagaimana yang disiarkan dalam _Warta di bawah_
subseksyen 29(1) hendaklah melantik salah seorang daripada
pekerjanya untuk bertindak sebagai penyelaras keselamatan
dan kesihatan pekerjaan jika dia mengambil kerja lima atau
lebih pekerja di tempat kerjanya.

(2) Seseorang pekerja yang dilantik sebagai penyelaras
keselamatan dan kesihatan pekerjaan di bawah subseksyen (1)
hendaklah dilantik bagi maksud menyelaraskan isu keselamatan
dan kesihatan pekerjaan di tempat kerja.

(3) Walau apa pun subseksyen (1), seseorang majikan yang
disebut dalam subseksyen (1) yang telah melantik seorang
pegawai keselamatan dan kesihatan di tempat kerja hendaklah
disifatkan telah mematuhi subseksyen (1).

(4) Seseorang majikan yang melanggar subseksyen (1)
melakukan suatu kesalahan dan boleh, apabila disabitkan,
didenda tidak melebihi lima puluh ribu ringgit atau dipenjarakan
selama tempoh tidak melebihi enam bulan atau kedua-duanya.”.

**Pindaan seksyen 30**

**30. Subseksyen 30(4) Akta ibu dipinda—**

_(a)_ dengan menggantikan perkataan “lima ribu” dengan

perkataan “satu ratus ribu”; dan

_(b) dengan menggantikan perkataan “enam bulan” dengan_

perkataan “satu tahun”.

**Seksyen baharu 31a**

**31. Akta ibu dipinda dengan memasukkan selepas seksyen 31**
seksyen yang berikut:


-----

28 _Rang Undang-Undang_

“Kursus latihan keselamatan dan kesihatan pekerjaan

**31a. (1) Menteri boleh, melalui perintah yang disiarkan dalam**
_Warta, menghendaki mana-mana kelas atau perihal orang_
untuk menghadiri kursus latihan keselamatan dan kesihatan
pekerjaan sebagaimana yang dinyatakan dalam perintah itu
yang dijalankan oleh seorang penyedia latihan berdaftar.

(2) Majikan mana-mana orang yang dikehendaki untuk
menghadiri apa-apa kursus latihan di bawah subseksyen (1)
hendaklah memastikan yang orang itu telah menyelesaikan
kursus latihan tersebut sebelum membenarkan orang itu
untuk melaksanakan apa-apa kerja yang baginya latihan itu
diperlukan.

(3) Walaupun seseorang telah menyelesaikan apa-apa kursus
latihan keselamatan dan kesihatan pekerjaan sebagaimana yang
dikehendaki di bawah seksyen ini, Ketua Pengarah boleh, jika
difikirkannya kursus ulangkaji adalah perlu, mengeluarkan
suatu arahan bertulis yang menghendaki orang itu untuk
menghadiri kursus latihan itu yang lain.

(4) Mana-mana majikan yang melanggar subseksyen (1)
melakukan suatu kesalahan dan boleh, apabila disabitkan,
didenda tidak melebihi lima puluh ribu ringgit atau dipenjarakan
selama tempoh tidak melebihi enam bulan atau kedua-duanya.”.

**Bahagian baharu VIIa**

**32. Akta ibu dipinda dengan memasukkan selepas Bahagian VII**
bahagian yang berikut:

“Bahagian VIIa

ORANG KOMPETEN DAN PENYEDIA LATIHAN BERDAFTAR

**Aktiviti yang hendaklah dijalankan oleh orang kompeten**
**dan penyedia latihan berdaftar**

**31b. (1)** Bagi maksud Akta ini, tiada seorang pun boleh—

_(a)_ menjalankan apa-apa aktiviti yang dinyatakan dalam

Jadual Kelima melainkan jika dia telah berdaftar
sebagai orang kompeten di bawah Akta ini; atau


-----

_Keselamatan dan Kesihatan Pekerjaan (Pindaan)_ 29

_(b) menjalankan apa-apa kursus latihan keselamatan dan_

kesihatan pekerjaan melainkan jika dia telah berdaftar
sebagai penyedia latihan berdaftar di bawah Akta
ini.

(2) Mana-mana yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi satu ratus ribu ringgit.

**Permohonan bagi pendaftaran**

**31c. (1) Seseorang yang berniat untuk berdaftar sebagai**
orang kompeten atau penyedia latihan berdaftar hendaklah
mengemukakan suatu permohonan bagi pendaftaran kepada
Ketua Pengarah mengikut apa-apa cara sebagaimana yang
ditentukan oleh Ketua Pengarah.

(2) Suatu permohonan di bawah subseksyen (1) hendaklah
tertakluk kepada pembayaran apa-apa fi sebagaimana yang
ditetapkan oleh Menteri dan hendaklah disertakan dengan apaapa dokumen dan maklumat sebagaimana yang dikehendaki
oleh Ketua Pengarah.

(3) Ketua Pengarah boleh, selepas mempertimbangkan
permohonan itu, meluluskan permohonan itu tertakluk kepada
apa-apa syarat yang difikirkannya patut, atau menolak
permohonan itu.

(4) Suatu permohonan di bawah subseksyen (1) boleh
ditarik balik pada bila-bila masa sebelum permohonan itu
diluluskan atau ditolak, dan dalam keadaan sedemikian fi
yang telah dibayar tidak boleh dibayar balik.

**Kesahan pendaftaran**

**31d. Tiap-tiap pendaftaran yang diluluskan di bawah**
seksyen 31c hendaklah sah bagi tempoh tiga tahun dari tarikh
yang dinyatakan dalam kelulusan.

**Pembaharuan pendaftaran**

**31e. (1) Seseorang orang kompeten atau penyedia latihan**
berdaftar boleh membuat permohonan untuk membaharui
pendaftaran sebelum tarikh habis tempoh pendaftaran pada
bila-bila masa dan mengikut apa-apa cara sebagaimana yang
ditentukan oleh Ketua Pengarah


-----

30 _Rang Undang-Undang_

(2) Permohonan di bawah subseksyen (1) hendaklah
tertakluk kepada pembayaran apa-apa fi sebagaimana yang
ditetapkan oleh Menteri dan hendaklah disertakan dengan
apa-apa dokumen sebagaimana yang dikehendaki oleh Ketua
Pengarah.

(3) Ketua Pengarah boleh, selepas mempertimbangkan
permohonan di bawah subseksyen (1)—

_(a) membaharui pendaftaran itu, dengan atau tanpa syarat;_

atau

_(b) menolak untuk membaharui pendaftaran itu._

(4) Ketua Pengarah boleh menolak permohonan untuk
membaharui pendaftaran jika Ketua Pengarah berpuas hati
bahawa—

_(a)_ pemohon telah gagal untuk mematuhi mana-mana

peruntukan Akta ini atau mana-mana perundangan
subsidiari yang dibuat di bawah Akta ini;

_(b) pemohon telah gagal untuk mematuhi mana-mana_

syarat pendaftaran; atau

_(c) pemohon telah mengemukakan apa-apa pernyataan,_

maklumat atau dokumen yang didapati palsu, tidak
kira sama ada pemohon mengetahui atau mempercayai
pernyataan, maklumat atau dokumen itu palsu atau
selainnya.

(5) Suatu permohonan di bawah subseksyen (1) boleh
ditarik balik pada bila-bila masa sebelum permohonan itu
diluluskan atau ditolak, dalam keadaan sedemikian fi yang
telah dibayar tidak boleh dibayar balik.

**Pembatalan pendaftaran**

**31f. (1) Ketua Pengarah boleh membatalkan pendaftaran**
orang kompeten atau penyedia latihan berdaftar jika Ketua
Pengarah berpuas hati bahawa dia—

_(a)_ telah gagal untuk mematuhi mana-mana peruntukan

Akta ini atau mana-mana perundangan subsidiari
yang dibuat di bawah Akta ini;


-----

_Keselamatan dan Kesihatan Pekerjaan (Pindaan)_ 31

_(b) telah gagal untuk mematuhi mana-mana syarat yang_

dikenakan ke atas pendaftaran;

_(c) telah mendapatkan atau memperoleh pendaftarannya_

dengan fraud atau salah nyataan; atau

_(d) tidak lagi sesuai untuk bertindak sebagai orang_

kompeten atau penyedia latihan berdaftar.

(2) Walau apa pun subseksyen (1), Ketua Pengarah tidak
boleh membatalkan pendaftaran orang kompeten atau penyedia
latihan berdaftar melainkan jika Ketua Pengarah berpuas
hati bahawa, setelah memberi orang kompeten atau penyedia
latihan berdaftar itu suatu peluang untuk membuat apa-apa
representasi secara bertulis yang dihasratinya untuk dibuat,
pendaftaran itu patut dibatalkan.

(3) Jika pendaftaran orang kompeten atau penyedia latihan
berdaftar dibatalkan, Ketua Pengarah hendaklah mengeluarkan
suatu notis pembatalan pendaftaran kepada orang kompeten
atau penyedia latihan berdaftar itu, dan pembatalan itu berkuat
kuasa pada tarikh yang dinyatakan dalam notis itu.”.

**Pindaan seksyen 32**

**33. Subseksyen 32(2) Akta ibu dipinda—**

_(a)_ dengan menggantikan perkataan “mana-mana penyakit

yang disenaraikan dalam Jadual Ketiga Akta Kilang dan
Jentera 1967 [Akta 139], atau mana-mana penyakit yang
dinamakan” dengan perkataan “penyakit pekerjaan atau
keracunan pekerjaan yang dinyatakan”; dan

_(b) dengan memotong perkataan “, atau keracunan pekerjaan”._

**Pindaan seksyen 33**

**34. Seksyen 33 Akta ibu dipinda dengan memasukkan selepas**
subseksyen (2) subseksyen yang berikut:

“(2a) Pengapit yang dilantik di bawah subseksyen (2)
hendaklah mempunyai, bagi maksud siasatan, kuasa untuk
memasuki dan memeriksa mana-mana premis, yang kemasukan
atau pemeriksaan itu adalah perlu bagi maksud siasatan itu.”.


-----

32 _Rang Undang-Undang_

**Seksyen baharu 34a**

**35. Akta ibu dipinda dengan memasukkan selepas seksyen 34**
seksyen yang berikut:

“Kewajipan pemunya, penghuni, dsb., dalam siasatan

**34a. Pemunya atau penghuni, atau mana-mana majikan**
di dalam, mana-mana tempat kerja dan mana-mana pekerja bagi
pemunya, penghuni atau majikan itu, hendaklah memberikan
apa-apa bantuan yang diperlukan bagi maksud apa-apa siasatan
di bawah Akta ini.”.

**Pindaan seksyen 35**

**36. Seksyen 35 Akta ibu dipinda dengan memasukkan selepas**
subseksyen (2) subseksyen yang berikut:

“(3) Mana-mana orang yang tidak mematuhi perintah di
bawah subseksyen (1) melakukan suatu kesalahan dan boleh,
apabila disabitkan, didenda tidak melebihi lima ratus ribu
ringgit atau dipenjarakan selama tempoh tidak melebihi dua
tahun atau kedua-duanya.”.

**Pemotongan seksyen 36**

**37. Akta ibu dipinda dengan memotong seksyen 36.**

**Pindaan seksyen 39**

**38. Subseksyen 39(2) Akta ibu dipinda—**

_(a)_ dalam perenggan _(a), dengan menggantikan perkataan_

“pemeriksaan” dengan perkataan “pemeriksaan, penelitian”;

_(b) dalam perenggan_ _(b), dengan menggantikan perkataan_

“pemeriksaan” dengan perkataan “pemeriksaan, penelitian”;

_(c)_ dalam perenggan _(c), dengan menggantikan perkataan_

“pemeriksaan” dengan perkataan “pemeriksaan, penelitian”;


-----

_Keselamatan dan Kesihatan Pekerjaan (Pindaan)_ 33

_(d) dalam perenggan_ _(e)—_

(i) dengan menggantikan perkataan “mana-mana

penyakit yang dinamakan dalam Jadual Ketiga Akta
Kilang dan Jentera 1967 atau mana-mana penyakit
yang dinamakan” dengan perkataan “mana-mana
penyakit pekerjaan atau keracunan pekerjaan yang
dinyatakan”; dan

(ii) dengan menggantikan noktah di hujung perenggan

itu dengan koma bernoktah; dan

_(e)_ dengan memasukkan selepas perenggan _(e) perenggan_

yang berikut:

“(f) menghendaki pengemukaan apa-apa buku, rekod,

perakuan, notis, data berkomputer atau dokumen,
atau apa-apa salinannya yang diperakui, dan
membuat salinannya yang difikirkannya perlu
bagi maksud apa-apa pemeriksaan, penelitian
atau penyiasatan;

_(g) menilai tahap bising, pencahayaan, panas atau_

bahan yang merosakkan atau berbahaya di manamana tempat kerja dan tahap pendedahan orang
yang sedang bekerja di dalamnya;

_(h) menghendaki mana-mana hospital, klinik perubatan_

atau bilik mayat untuk memberikan apa-apa
maklumat (termasuk laporan perubatan) tentang
mana-mana orang yang atau telah bekerja
di tempat kerja yang cedera dalam kemalangan
di tempat kerja atau yang disyaki menghidapi
penyakit pekerjaan yang didapati dari tempat
kerja dan sedang menerima rawatan di hospital
atau klinik perubatan itu.”.

**Pindaan seksyen 47**

**39. Seksyen 47 Akta ibu dipinda—**

_(a)_ dalam nota bahu, dengan memasukkan selepas perkataan

“pemeriksaan” perkataan “, penelitian atau penyiasatan”;


-----

34 _Rang Undang-Undang_

_(b) dalam perenggan (e), dengan memotong perkataan “atau”_

di hujung perenggan itu; dan

_(c) dengan memasukkan selepas perenggan_ _(e) perenggan_

yang berikut:

“(ea) tidak mematuhi apa-apa arahan yang diberikan oleh

seseorang pegawai yang semunasabahnya perlu
bagi maksud apa-apa pemeriksaan, penelitian
atau penyiasatan; atau”.

**Pindaan seksyen 48**

**40. Subseksyen 48(1) Akta ibu dipinda dengan menggantikan**
perkataan “, dan dalam tiap-tiap hal sedemikian tempat kerja, loji,
bahan atau proses itu tidak boleh digunakan atau dikendalikan
walaupun selepas tempoh tamat notis sehingga bahaya itu telah
dihapuskan atau kecacatan itu diperbaiki sehingga pegawai itu
berpuas hati” dengan perkataan “atau apa-apa tempoh lanjutan
yang dibenarkan olehnya”.

**Pindaan seksyen 49**

**41. Subseksyen 49(2) Akta ibu dipinda—**

_(a)_ dengan menggantikan perkataan “lima puluh ribu” dengan

perkataan “lima ratus ribu”;

_(b)_ dengan menggantikan perkataan “lima tahun” dengan

perkataan “dua tahun”; dan

_(c)_ dengan menggantikan perkataan “lima ratus” dengan

perkataan “dua ribu”.

**Pindaan seksyen 51**

**42. Seksyen 51 Akta ibu dipinda—**

_(a)_ dengan menggantikan perkataan “peraturan” dengan

perkataan “perundangan subsidiari”;


-----

_Keselamatan dan Kesihatan Pekerjaan (Pindaan)_ 35

_(b) dengan menggantikan perkataan “sepuluh ribu” dengan_

perkataan “satu ratus ribu”; dan

_(c) dengan menggantikan perkataan “satu ribu” dengan_

perkataan “dua ribu”.

**Penggantian seksyen 52**

**43. Akta ibu dipinda dengan menggantikan seksyen 52 dengan**
seksyen yang berikut:

“Tanggungan pengarah, dsb., bagi syarikat, dsb.

**52.** (1) Jika mana-mana orang yang melakukan suatu kesalahan
di bawah Akta ini atau mana-mana perundangan subsidiari
yang dibuat di bawah Akta ini ialah suatu syarikat, perkongsian
liabiliti terhad, firma, pertubuhan atau kumpulan orang yang
lain, seseorang yang pada masa pelakuan kesalahan itu ialah
seorang pengarah, pegawai pematuhan, pekongsi, pengurus,
setiausaha atau pegawai lain yang seumpamanya bagi syarikat,
perkongsian liabiliti terhad, firma, pertubuhan atau kumpulan
orang yang lain itu atau yang berupa sebagai bertindak atas
sifat itu atau yang dengan apa-apa cara atau sehingga apa-apa
takat bertanggungjawab bagi pengurusan apa-apa hal ehwal
syarikat, perkongsian liabiliti terhad, firma, pertubuhan atau
kumpulan orang yang lain itu atau yang membantu dalam
pengurusannya—

_(a)_ boleh dipertuduh secara berasingan atau bersesama

dalam prosiding yang sama bersekali dengan syarikat,
perkongsian liabiliti terhad, firma, pertubuhan atau
kumpulan orang yang lain itu; dan

_(b)_ jika syarikat, perkongsian liabiliti terhad, firma,

pertubuhan atau kumpulan orang itu didapati bersalah
atas kesalahan itu, hendaklah disifatkan bersalah atas
kesalahan itu dan boleh dikenakan hukuman atau
penalti yang sama sebagaimana seorang individu
melainkan jika, dengan mengambil kira jenis
fungsinya atas sifat itu dan segala hal keadaan, dia
membuktikan—

(i) bahawa kesalahan itu telah dilakukan tanpa

pengetahuannya; dan


-----

36 _Rang Undang-Undang_

(ii) bahawa kesalahan itu telah dilakukan tanpa

persetujuan atau pembiarannya dan bahawa
dia telah mengambil segala langkah yang
munasabah dan menjalankan usaha yang wajar
untuk menghalang pelakuan kesalahan itu.”.

**Seksyen baharu 52a**

**44. Akta ibu dipinda dengan memasukkan selepas seksyen 52**
seksyen yang berikut:

“Tanggungan seseorang bagi perbuatan, dsb., pekerja, dsb.

**52a. Jika mana-mana orang boleh dikenakan apa-apa hukuman**
atau penalti di bawah Akta ini bagi apa-apa perbuatan,
peninggalan, pengabaian atau keingkaran yang dilakukan—

_(a) oleh pekerja orang itu dalam penjalanan pekerjaannya;_

_(b) oleh ejen orang itu apabila bertindak bagi pihak_

orang itu; atau

_(c) oleh pekerja ejen orang itu semasa bertindak dalam_

penjalanan pekerjaannya dengan ejen orang itu atau
selainnya bagi pihak ejen orang itu yang bertindak
bagi pihak orang itu,

orang itu boleh dikenakan hukuman atau penalti yang sama
bagi tiap-tiap perbuatan, peninggalan, pengabaian atau
keingkaran oleh pekerja atau ejen orang itu, atau pekerja
ejen orang itu.”.

**Pemotongan seksyen 55**

**45. Akta ibu dipinda dengan memotong seksyen 55.**

**Seksyen baharu 60a**

**46. Akta ibu dipinda dengan memasukkan selepas seksyen 60**
seksyen yang berikut:


-----

_Keselamatan dan Kesihatan Pekerjaan (Pindaan)_ 37

“Keterangan

**60a. Dalam mana-mana prosiding di bawah Akta ini atau**
perundangan subsidiarinya, semua laporan, rekod atau daftar
dan apa-apa cabutan daripadanya yang disimpan dan diperakui
oleh seseorang pegawai hendaklah menjadi keterangan prima
_facie mengenai fakta yang dinyatakan di dalamnya.”._

**Pindaan seksyen 63**

**47. Subseksyen 63(1) Akta ibu dipinda dengan memotong**
perkataan “36 atau”.

**Pindaan seksyen 64**

**48. Subseksyen 64(1) Akta ibu dipinda dengan memotong**
perkataan “sesuatu perintah yang dibuat oleh Ketua Pengarah
di bawah seksyen 35,”.

**Pindaan seksyen 66**

**49.** Seksyen 66 Akta ibu dipinda—

_(a)_ dalam subseksyen 2—

(i) dalam perenggan _(b), dengan memasukkan_

selepas perkataan “penelitian,” perkataan
“kelayakan semula,”;

(ii) dengan memasukkan selepas perenggan _(b)_

perenggan yang berikut:

“(ba) menetapkan kehendak berkenaan

dengan apa-apa loji bagi maksud
skim pemeriksaan khas di bawah
seksyen 27f”;

(iii) dalam perenggan _(d), dengan menggantikan_

perkataan “atau menandakan” dengan perkataan
“, menandakan atau membekalkan maklumat
tentang”;


-----

38 _Rang Undang-Undang_

(iv) dalam perenggan _(h), dengan memasukkan_

selepas perkataan “kejadian berbahaya”
perkataan “dan untuk meminimumkan risiko”
dan untuk mengurangkan kesannya”;

(v) dalam perenggan _(j), dengan menggantikan_

perkataan “pakaian atau kelengkapan
perlindungan” dengan perkataan “kelengkapan
pelindung diri dan kelengkapan kemudahan
pemantauan dan pengujian;

(vi) dalam perenggan _(l), dengan memasukkan_

sebelum perkataan “kesihatan” perkataan
“keperluan ergonomik, fisiologi dan psikologi
dan”;

(vii) dalam perenggan _(m), dengan memasukkan_

selepas perkataan “kebajikan” perkataan
“, keselamatan dan kesihatan”;

(viii) dalam perenggan _(p), dengan memotong_

perkataan “36 atau”;

(ix) dalam perenggan _(t), dengan menggantikan_

perkataan “mengambil kerja” dengan perkataan
“melantik”; dan

(x) dengan memasukkan selepas perenggan _(t)_

perenggan yang berikut:

“(ta) menetapkan kehendak dan cara bagi

pemberitahuan tentang pengusahaan,
perancangan dan pengurusan reka
bentuk apa-apa aktiviti di tempat
kerja;

_(tb)_ menetapkan masa apabila dan

cara bagaimana orang kompeten
dikehendaki untuk mengambil alih
atau mengawal apa-apa loji, tempat
kerja, proses, bahan dan aktiviti, dan
apa-apa kehendak yang berhubungan
dengannya;” dan


-----

_Keselamatan dan Kesihatan Pekerjaan (Pindaan)_ 39

_(b)_ dengan memasukkan selepas subseksyen (2) subseksyen

yang berikut:

“(3) Peraturan-peraturan yang dibuat di bawah
Akta ini boleh menetapkan apa-apa perbuatan atau
peninggalan yang melanggar peraturan-peraturan
itu sebagai suatu kesalahan dan boleh menetapkan
hukuman denda tidak melebihi lima ratus ribu ringgit
atau pemenjaraan selama tempoh tidak melebihi dua
tahun atau kedua-duanya bagi kesalahan itu.”.

**Penggantian seksyen 67**

**50. Akta ibu dipinda dengan menggantikan seksyen 67 dengan**
seksyen yang berikut:

“Kerahsiaan maklumat

**67. (1) Kecuali bagi maksud Akta ini atau bagi maksud**
mana-mana prosiding sivil atau jenayah di bawah Akta ini
atau mana-mana undang-undang bertulis lain, tiada seorang
pun boleh mendedahkan apa-apa rahsia pengeluaran atau
perdagangan yang boleh pada bila-bila masa sampai kepada
pengetahuannya atau yang telah diperolehnya dalam penjalanan
tugasnya di bawah Akta ini.

(2) Bagi maksud seksyen ini, “rahsia pengeluaran atau
perdagangan” ertinya maklumat yang sangat sensitif yang
berhubungan dengan—

_(a) apa-apa proses pengeluaran;_

_(b) apa-apa keluaran, bahan mentah atau perumusan_

keluaran sampingan;

_(c) apa-apa idea untuk penduaan atau pengklonan keluaran;_

atau

_(d) apa-apa maklumat teknikal mengenai sistem_

pengendalian,

dan bahawa maklumat itu telah diisytiharkan sebagai rahsia
pengeluaran atau perdagangan secara bertulis oleh penghuni
atau pemunya.


-----

40 _Rang Undang-Undang_

(2) Mana-mana orang yang melanggar subseksyen (1)
melakukan suatu kesalahan dan boleh, apabila disabitkan,
didenda tidak melebihi satu ratus ribu ringgit atau dipenjarakan
selama tempoh tidak melebihi dua tahun atau kedua-duanya.”.

**Seksyen baharu 67a** **dan 67b**

**51. Akta ibu dipinda dengan memasukkan selepas seksyen 67**
seksyen yang berikut:

“Kuasa untuk mengecualikan

**67a. (1) Menteri boleh, atas syor Ketua Pengarah, melalui**
perintah yang disiarkan dalam _Warta, mengecualikan mana-_
mana loji, bahan, proses, orang atau tempat kerja, atau kelas
orang atau kelas tempat kerja, daripada mana-mana peruntukan
Akta ini atau perundangan subsidiarinya.

(2) Pengecualian di bawah subseksyen (1) boleh tertakluk
kepada apa-apa syarat yang difikirkan patut oleh Menteri.

(3) Menteri boleh, atas syor Ketua Pengarah, melalui perintah
yang disiarkan dalam _Warta, mengubah atau membatalkan_
suatu pengecualian yang diberikan di bawah subseksyen (1).

**Kuasa untuk meminda Jadual**

**67b. Kecuali bagi Jadual Pertama, Menteri boleh, melalui**
perintah yang disiarkan dalam Warta, meminda Jadual-Jadual
kepada Akta ini.”.

**Penggantian Jadual Pertama**

**52. Akta ibu dipinda dengan menggantikan Jadual Pertama dengan**
jadual yang berikut:

“Jadual Pertama

(Subseksyen 1(3))

Ketidakpakaian

1. Pengambilan kerja domestik berhubung dengan seseorang yang

mengambil kerja orang lain, atau yang diambil kerja, sebagai pembantu
rumah mengikut pengertian Akta Kerja 1955 [Akta 265]


-----

_Keselamatan dan Kesihatan Pekerjaan (Pindaan)_ 41

2. Angkatan tentera

3. Pekerjaan atas kapal yang ditadbir oleh Ordinan Perkapalan Saudagar 1952

[Ord. No 70 Tahun 1952], Ordinan Perkapalan Saudagar 1960 (Sabah)

[Ord. No. 11 Tahun 1960] atau Ordinan Perkapalan Saudagar 1960
(Sarawak) [Ord. No. 2 Tahun 1960]”.

**Pindaan Jadual Kedua**

**53. Jadual Kedua kepada Akta ibu dipinda—**

_(a)_ dalam subperenggan 4(4), dengan menggantikan perkataan

“enam” dengan perkataan “sebelas”; dan

_(b) dengan memasukkan selepas perenggan 4 perenggan yang_

berikut:

“4a. Majlis boleh mempelawa mana-mana orang
untuk menghadiri mana-mana mesyuarat Majlis bagi
maksud menasihati Majlis terhadap apa-apa perkara
yang dibincangkan tetapi orang itu hendaklah tidak
layak untuk membuat undian dalam mesyuarat itu.”.

**Jadual baharu Keempat dan Kelima**

**54. Akta ibu dipinda dengan memasukkan selepas Jadual Ketiga**
jadual yang berikut:

“Jadual Keempat

[Subseksyen 3(1)]

Kecederaan badan yang serius

1. Emaskulasi

2. Kehilangan penglihatan yang kekal salah satu mata

3. Kehilangan pendengaran yang kekal salah satu telinga

4. Kehilangan mana-mana anggota atau sendi

5. Kemusnahan atau kerosakan kekal kekuatan mana-mana anggota atau sendi

6. Kecacatan yang kekal pada kepala atau muka

7. Patah atau terkehel tulang


-----

42 _Rang Undang-Undang_

8. Amputasi lengan, tangan, jari, ibu jari, kaki, tapak kaki atau ibu jari

kaki

9. Apa-apa kecederaan yang menghancurkan kepala atau torso yang

menyebabkan kerosakan kepada otak atau organ dalaman di dada atau
abdomen

10. Apa-apa kecederaan luka terbakar (termasuk kulit melecur/apa-apa

kecederaan di kulit kepala) yang—

_(a) meliputi lebih 10% daripada jumlah keseluruhan kawasan permukaan_

badan; atau

_(b) menyebabkan kerosakan yang ketara pada mata, sistem pernafasan_

atau organ penting lain

11. Apa-apa tahap melecur yang memerlukan rawatan daripada pengamal

perubatan yang berdaftar

12. Apa-apa kecederaan lain yang timbul daripada bekerja dalam ruang

tertutup yang menyebabkan hipotermia atau penyakit yang disebabkan
haba

13. Hilang kesedaran yang disebabkan oleh kecederaan kepala atau asphyxia

(kekurangan oksigen)

14. Kecederaan elektrik

15. Hilang kesedaran atau sakit akut daripada penyerapan, penyedutan atau

pengingesan apa-apa bahan yang memerlukan rawatan oleh pengamal
perubatan berdaftar

16. Apa-apa hal tentang keadaan tidak sihat akut jika terdapat sebab untuk

mempercayai bahawa hal ini ialah akibat daripada pendedahan kepada
patogen terasing atau bahan yang dijangkiti

17. Apa-apa kecederaan atau luka terbakar lain yang berhubungan dengan

kerja yang mengakibatkan orang yang tercedera dimasukkan ke dalam
hospital dengan serta-merta selama lebih daripada 24 jam

Jadual Kelima

[Perenggan 31b(1)(a)]

Aktiviti

1. Untuk memasang siap, memasang, mendirikan, membuka, menguji,

memeriksa, menyenggara, membaiki atau menservis apa-apa loji atau
kelengkapan kawalan kejuruteraan

2. Untuk mengendalikan, menangani atau menjaga mana-mana loji

3. Untuk menjalankan pengawasan perubatan dan pemeriksaan kesihatan


-----

_Keselamatan dan Kesihatan Pekerjaan (Pindaan)_ 43

4. Untuk menjalankan pentaksiran risiko kesihatan bagi apa-apa bahan kimia

yang berbahaya kepada kesihatan

5. Untuk menjalankan pentaksiran kualiti udara dalaman

6. Untuk memantau atau menguji persekitaran kerja, loji atau tempat kerja

termasuk pemantauan pendedahan kimia, pemantauan bunyi dan ujian
audio metrik

7. Untuk menjalankan apa-apa latihan, pentaksiran dan penelitian bagi

keselamatan dan kesihatan pekerjaan”.

**Kecualian**

**55. (1) Semua orang yang memegang jawatan di bawah Akta**
ibu sebaik sebelum permulaan kuat kuasa Akta ini sebagai Ketua
Pengarah, Timbalan Ketua Pengarah, Pengarah, Timbalan Pengarah,
Penolong Pengarah dan pegawai keselamatan dan kesihatan
pekerjaan lain hendaklah, pada permulaan kuat kuasa Akta ini,
terus memegang jawatan sehingga tamat tempoh pelantikan mereka.

(2) Walau apa pun seksyen 9 Akta ini, anggota Majlis yang
memegang jawatan di bawah subseksyen 9(1) Akta ibu sebaik
sebelum permulaan kuat kuasa Akta ini hendaklah, pada permulaan
kuat kuasa Akta ini, terus memegang jawatan sehingga tamat
tempoh pelantikan mereka.

HURAIAN

Rang Undang-Undang ini bertujuan untuk meminda Akta Keselamatan dan
Kesihatan Pekerjaan 1994 (“Akta 514”).

2. _Fasal 1 mengandungi tajuk ringkas dan peruntukan mengenai permulaan_
kuat kuasa Akta yang dicadangkan.

3. _Fasal 2_ bertujuan untuk meminda seksyen 1 Akta 514.

_Subfasal 2(a) bertujuan untuk menggantikan subseksyen 1(2) Akta 514_

untuk mengadakan peruntukan bagi pemakaian Akta 514 kepada semua tempat
kerja di seluruh Malaysia. Pada masa kini, pemakaian Akta 514 adalah kepada
industri di seluruh Malaysia sebagaimana yang dinyatakan dalam Jadual Pertama
Akta 514. Pindaan yang dicadangkan bertujuan untuk memperluaskan pemakaian
Akta 514 kepada semua tempat kerja yang meliputi sektor yang lebih luas
dan tidak membataskan pemakaiannya hanya kepada tempat sebagaimana yang
dinyatakan dalam Jadual Pertama Akta 514.


-----

44 _Rang Undang-Undang_

_Subfasal 2(b) bertujuan untuk meminda subseksyen 1(3) Akta 514 untuk_

mengecualikan pekerjaan yang dinyatakan dalam Jadual Pertama daripada
pemakaian Akta 514.

4. _Fasal 3 bertujuan untuk meminda seksyen 3 Akta 514 untuk memasukkan_
takrif baharu dan untuk meminda takrif tertentu yang sedia ada.

5. _Fasal 5 bertujuan untuk menggantikan seksyen 5 Akta 514 dengan seksyen 5_
baharu. Seksyen 5 yang dicadangkan memperkatakan pelantikan pegawai bagi
maksud Akta 514.

Subseksyen 5(1) yang dicadangkan bertujuan untuk memberi Menteri kuasa

untuk melantik pegawai yang perlu bagi maksud Akta 514 yang hendaklah
merupakan pegawai awam daripada Skim Perkhidmatan Pemeriksa Kilang dan
Jentera.

Subseksyen 5(2) yang dicadangkan bertujuan untuk memperuntukkan bahawa

Timbalan Ketua Pengarah hendaklah menjalankan kuasa dan melaksanakan
kewajipan Ketua Pengarah jika Ketua Pengarah, atas apa-apa sebab, tidak
dapat menjalankan atau melaksanakan kuasa atau kewajipan tersebut.

Subseksyen 5(3) yang dicadangkan bertujuan untuk memberi Menteri

kuasa untuk melantik mana-mana pegawai awam daripada mana-mana skim
perkhidmatan selain yang dinyatakan dalam subseksyen 5(1) untuk menjadi
pegawai bagi semua atau mana-mana maksud Akta 514.

Subseksyen 5(4) yang dicadangkan bertujuan untuk memperuntukkan

bahawa pegawai yang dilantik di bawah perenggan 5(1)(b) dan subsekyen 5(3)
hendaklah melaksanakan semua tugas yang diberikan, dan boleh menjalankan
segala kuasa yang diberikan, kepada Ketua Pengarah di bawah Akta 514,
dan subseksyen 5(5) yang dicadangkan memperuntukkan bahawa pegawai itu
hendaklah tertakluk kepada kawalan, arahan dan pengawasan Ketua Pengarah.

6. _Fasal 8 bertujuan untuk memasukkan peruntukan baharu dalam Akta 514_
iaitu seksyen 7a, 7b, 7c dan 7d.

Seksyen 7a yang dicadangkan memperkatakan kuasa Menteri untuk memberikan

lesen kepada mana-mana orang untuk menjalankan pemeriksaan apa-apa loji
yang ditetapkan oleh Menteri dan mengeluarkan perakuan kelayakan berkenaan
dengan loji yang diperiksa.

Seksyen 7b yang dicadangkan memperkatakan pembatalan lesen dalam

keadaan orang berlesen telah melanggar mana-mana syarat lesen. Seksyen 7c
yang dicadangkan seterusnya memperuntukkan bahawa jika lesen dibatalkan
di bawah seksyen 7b yang dicadangkan, Menteri boleh, selepas berbincang
dengan Ketua Pengarah, melantik orang lain untuk menjalankan apa-apa fungsi,
dsb., yang diberikan atau dikenakan ke atas lesen yang dibatalkan itu.

Seksyen 7d yang dicadangkan bertujuan untuk menghalang orang yang tidak

diberikan lesen atau yang lesennya telah dibatalkan untuk menyatakan dirinya
sebagai orang berlesen.


-----

_Keselamatan dan Kesihatan Pekerjaan (Pindaan)_ 45

7. _Fasal 9 bertujuan untuk menggantikan seksyen 9 Akta 514 dengan seksyen_
baharu. Seksyen 9 yang dicadangkan memperkatakan keanggotaan Majlis
Negara bagi Keselamatan dan Kesihatan Pekerjaan. Pada masa kini, Majlis
terdiri daripada bilangan minimum tidak kurang daripada dua belas anggota dan
maksimum lima belas anggota. Melalui pindaan ini, anggota Majlis ditingkatkan
kepada bilangan minimum dua puluh dua anggota dan maksimum dua puluh
lima anggota.

8. _Fasal 10 bertujuan untuk meminda seksyen 11 Akta 514._

_Subfasal 10(a)(ii) bertujuan untuk meminda subseksyen 11(2) Akta 514 untuk_

memasukkan perenggan baharu _(j),_ _(k) dan_ _(l). Perenggan yang dicadangkan_
bertujuan untuk mengadakan peruntukan bagi kuasa dan fungsi tambahan
Majlis.

_Subfasal 10(b) bertujuan untuk memasukkan subseksyen baharu 11(3) untuk_

memperuntukkan bahawa Majlis hendaklah menyelaraskan semua perkara dan
aktiviti yang berhubungan dengan keselamatan dan kesihatan pekerjaan yang
dilaksanakan atau dijalankan oleh Kerajaan.

9. _Fasal 11 bertujuan untuk meminda subseksyen 12(1) Akta 514 untuk_
memperuntukkan bahawa Ketua Pengarah hendaklah menjadi setiausaha kepada
Majlis Negara bagi Keselamatan dan Kesihatan Pekerjaan.

10. _Fasal 12 bertujuan untuk meminda seksyen 14 Akta 514 untuk_

memperuntukkan bahawa Majlis hendaklah mengemukakan laporan tahunan
bagi aktivitinya yang berakhir pada 31 Disember setiap tahun selepas
31 Disember tetapi sebelum 31 Mac tahun yang berikutnya.

11. _Fasal 14 bertujuan untuk meminda seksyen 15 Akta 514. Secara amnya,_

seksyen 15 dipinda untuk mengecualikan orang yang berkerja sendiri daripada
seksyen itu. Fasal ini seterusnya memasukkan perenggan baharu (2)(f) ke
dalam seksyen 15 Akta 514 untuk mengadakan peruntukan bagi kewajipan
tambahan seseorang majikan untuk membangunkan dan melaksanakan tatacara
bagi berurusan dengan kecemasan yang boleh timbul semasa pekerjanya sedang
bekerja.

12. _Fasal 16 bertujuan untuk memasukkan peruntukan baharu ke dalam_

Akta 514 iaitu seksyen 18a dan 18b.

Seksyen 18a yang dicadangkan memperkatakan kewajipan prinsipal terhadap

mana-mana kontraktor, subkontraktor dan pekerja yang diambil kerja oleh
kontraktor atau subkontraktor semasa sedang bekerja. Dengan mengambil kira
bahawa prinsipal boleh jadi bukan seorang majikan suatu peruntukan khusus
mengenai kewajipan seseorang prinsipal dimasukkan ke dalam Akta 514.

Sekyen 18b yang dicadangkan bertujuan untuk mengadakan peruntukan

bagi kewajipan tiap-tiap majikan, orang bekerja sendiri atau prinsipal untuk
menjalankan pentaksiran risiko berhubung dengan risiko keselamatan dan
kesihatan yang terdedah kepada mana-mana orang yang mungkin terjejas dengan
pengusahaannya di tempat kerja. Seksyen ini seterusnya memperuntukkan bahawa
jika pentaksiran risiko menunjukkan bahawa kawalan risiko dikehendaki untuk
menghapuskan atau mengurangkan risiko keselamatan dan kesihatan, majikan,
orang bekerja sendiri atau prinsipal itu hendaklah melaksanakan kawalan itu.


-----

46 _Rang Undang-Undang_

13. Fasal 17 bertujuan untuk meminda seksyen 19 Akta 514.

_Subfasal 17(a) bertujuan untuk menjadikannya suatu kesalahan bagi mana-_

mana orang yang melanggar seksyen baharu 18 atau 18a yang dicadangkan.

_Subfasal 17(c) bertujuan untuk meminda penalti di bawah seksyen 19_

Akta 514 dengan menaikkan denda yang dikenakan bagi kesalahan di bawah
seksyen itu daripada lima puluh ribu ringgit kepada lima ratus ribu ringgit.

14. _Fasal 18 bertujuan untuk meminda subseksyen 20(1) Akta 514 untuk_

memasukkan perenggan baharu 20(1)(d) ke dalam Akta 514. Perenggan
20(1)(d) yang dicadangkan bertujuan untuk mengenakan kawajipan baharu kepada
seseorang yang mereka bentuk, mengilang, mengimport atau membekalkan apaapa loji untuk mengambil apa-apa langkah untuk menjamin bahawa orang yang
dibekalkan dengan loji itu diberikan semua kajian semula terhadap maklumat
sebagaimana yang diperlukan oleh sebab telah diketahui bahawa terdapat risiko
yang baharu yang boleh menimbulkan risiko yang serius terhadap keselamatan
atau kesihatan.

15. _Fasal 19 bertujuan untuk meminda seksyen 21 Akta 514. Subfasal 19(a)_

(iii) bertujuan untuk memasukkan perenggan baharu 21(1)(d) ke dalam Akta
514 untuk mengenakan kawajipan baharu ke atas seseorang yang merumuskan,
mengilang, mengimport atau membekalkan apa-apa bahan untuk mengambil
apa-apa langkah untuk menjamin bahawa orang yang dibekalkan dengan
bahan diberikan semua kajian semula terhadap maklumat sebagaimana yang
diperlukan oleh sebab telah diketahui bahawa terdapat risiko yang baharu yang
boleh menimbulkan risiko yang serius terhadap keselamatan atau kesihatan.

16. _Fasal 20 bertujuan untuk meminda seksyen 23 Akta 514 untuk menaikkan_

denda yang dikenakan bagi kesalahan di bawah seksyen itu daripada dua puluh
ribu ringgit kepada dua ratus ribu ringgit.

17. _Fasal 22 bertujuan untuk meminda seksyen 24 Akta 514 untuk menaikkan_

denda yang dikenakan bagi kesalahan di bawah seksyen itu daripada satu ribu
ringgit kepada dua ribu ringgit.

18. _Fasal 23 bertujuan untuk memasukkan seksyen baharu 26a ke dalam_

Akta 514. Seksyen 26a yang dicadangkan mengadakan peruntukan bagi hak
seorang pekerja untuk mengeluarkan dirinya dari apa-apa bahaya atau kerja
jika, selepas memaklumkan kepada majikannya atau wakil majikan itu bahawa
dia mempunyai justifikasi yang munasabah untuk mempercayai bahawa terdapat
suatu bahaya hampir pasti berlaku, majikan itu gagal untuk mengambil apa-apa
tindakan untuk menghapuskan bahaya itu. Seorang pekerja yang melaksanakan
haknya di bawah seksyen 26a yang dicadangkan hendaklah dilindungi daripada
akibat yang tidak wajar dan tidak boleh didiskriminasikan.

19. _Fasal 24 bertujuan untuk meminda seksyen 27 Akta 514._

_Subfasal 24(a)(iii) bertujuan untuk meminda subsekyen 27(1) Akta 514_

untuk memasukkan perenggan baharu 27(1)(d). Perenggan 27(1)(d) yang
dicadangkan memperuntukkan bahawa tiada majikan boleh memecat seseorang
pekerja, mencederakannya dalam pekerjaannya, atau mengubah kedudukannya


-----

_Keselamatan dan Kesihatan Pekerjaan (Pindaan)_ 47

sehingga memudaratkannya semata-mata oleh sebab pekerja itu telah membantu
pegawai atau pengapit dalam mana-mana siasatan dalam menjalankan apa-apa
pemeriksaan atau penyiasatan di bawah Akta 514.

_Subfasal 24(b) bertujuan untuk meminda subseksyen 27(3) untuk menaikkan_

denda yang dikenakan bagi kesalahan di bawah seksyen itu daripada sepuluh
ribu ringgit kepada satu ratus ribu ringgit.

20. _Fasal 25 bertujuan untuk memasukkan Bahagian baharu VIa ke dalam_

Akta 514. Bahagian baharu itu mengandungi lapan peruntukan baharu iaitu
seksyen 27a, 27b, 27c, 27d, 27e, 27f dan 27g.

Seksyen 27a yang dicadangkan bertujuan untuk memasukkan obligasi

mana-mana orang yang menghuni atau menggunakan mana-mana premis yang
ditetapkan sebagai tempat kerja atau mengusahakan apa-apa aktiviti yang
ditetapkan di dalam tempat kerja untuk memberikan notis kepada pegawai.

Seksyen 27b yang dicadangkan bertujuan untuk memberi Menteri kuasa

untuk menetapkan apa-apa loji yang baginya perakuan kelayakan dikehendaki.

Seksyen 27c yang dicadangkan bertujuan untuk memperuntukkan bahawa

bagi seseorang tidak boleh memasang atau menyebabkan untuk dipasang manamana loji yang ditetapkan di bawah seksyen 27b kecuali dengan kelulusan
bertulis Ketua Pengarah.

Seksyen 27d yang dicadangkan bertujuan untuk memperuntukkan bahawa

tiada seorang pun boleh mengendalikan atau menyebabkan atau membenarkan
untuk dikendalikan mana-mana loji yang ditetapkan yang telah dipasang di
bawah seksyen 27c melainkan jika dia telah memperoleh suatu perakuan
kelayakan. Suatu perakuan kelayakan hendaklah tertakluk kepada apa-apa terma
dan syarat dan hendaklah sah bagi tempoh sebagaimana yang ditetapkan oleh
Menteri.

Seksyen 27e yang dicadangkan bertujuan untuk mengadakan peruntukan

bagi pemeriksaan loji yang ditetapkan di bawah seksyen 27b pada bila-bila
masa dan mengikut apa-apa cara sebagaimana yang ditetapkan oleh Menteri.

Seksyen 27f yang dicadangkan bertujuan untuk memperuntukkan bahawa

seseorang penghuni boleh memohon kepada Ketua Pengarah untuk kelulusan
bagi skim pemeriksaan khas mengenai pemeriksaan bagi kelas loji tertentu
dan tambahannya. Jika permohonan diluluskan, pemeriksaan loji hendaklah
dijalankan mengikut skim pemeriksaan khas itu.

Seksyen 27g yang dicadangkan bertujuan untuk memberikan Ketua Pengarah

kuasa untuk membuat perintah khas bagi kelakuan dan panduan orang yang
diambil kerja dalam mana-mana perkhidmatan yang melibatkan pengurusan
atau pengendalian, atau penjagaan, atau kedekatan dengan, mana-mana loji
atau proses yang dijalankan di dalam mana-mana tempat kerja yang ternyata
padanya perlu untuk memastikan keselamatan dan kesihatan mereka. Majikan
hendaklah memastikan bahawa orang yang terdedah kepada bahaya sedar akan
apa-apa perintah khas itu dan orang itu hendaklah mematuhi perintah khas
itu.


-----

48 _Rang Undang-Undang_

21. _Fasal 26_ bertujuan untuk meminda seksyen 28 Akta 514.

_Subfasal 26(b)(v) bertujuan untuk meminda subseksyen 28(1) untuk_
memperuntukkan bahawa Menteri boleh membuat peraturan-peraturan yang
menghendaki apa-apa perkiraan bagi perkhidmatan kesihatan pekerjaan jika
Menteri mendapati bahawa mana-mana keadaan yang dinyatakan dalam
perenggan (1)(a) hingga _(d) seksyen itu berlaku dalam mana-mana tempat_
kerja atau kelas atau jenis tempat kerja.

22. _Fasal 27 bertujuan untuk memasukkan seksyen baharu 28a ke dalam_

Akta 514. Seksyen 28a yang dicadangkan memperuntukkan bahawa tiada
majikan boleh mengambil apa-apa tindakan terhadap mana-mana orang yang
menjalankan perkhidmatan kesihatan pekerjaan kerana membuat suatu aduan
mengenai apa-apa perkara yang dianggap sebagai suatu risiko kepada kesihatan
atau kerana membuat laporan kepada Ketua Pengarah mengenai mana-mana
pesakit yang dipercayainya menghidapi apa-apa penyakit pekerjaan atau
keracunan pekerjaan.

23. _Fasal 28 bertujuan untuk meminda seksyen 29 Akta 514._

Subfasal 28(d) bertujuan untuk memasukkan subseksyen baharu 29(4) ke

dalam Akta 514 untuk memperuntukkan bahawa seseorang hendaklah dilantik
sebagai pegawai keselamatan dan kesihatan hanya untuk satu tempat kerja pada
satu-satu masa, melainkan jika dibenarkan selainnya oleh Ketua Pengarah.

Subfasal 28(e) bertujuan untuk meminda penalti di bawah seksyen 29

Akta 514 dengan menaikkan denda yang dikenakan bagi kesalahan di bawah
seksyen itu daripada lima ribu ringgit kepada lima puluh ribu ringgit.

24. _Fasal 29 bertujuan untuk memasukkan seksyen baharu 29a ke dalam_

Akta 514. Seksyen 29a yang dicadangkan mengenakan kewajipan ke atas
majikan yang mengambil kerja lima atau lebih pekerja di tempat kerjanya
dan tempat kerjanya tidak termasuk dalam mana-mana kelas atau jenis
sebagaimana yang disiarkan dalam _Warta di bawah subseksyen 29(1)_
Akta 514 untuk melantik salah seorang daripada pekerjanya untuk bertindak sebagai
penyelaras keselamatan dan kesihatan pekerjaan bagi maksud menyelaraskan
isu keselamatan dan kesihatan pekerjaan di tempat kerja.

25. _Fasal 30 bertujuan untuk meminda seksyen 30 Akta 514 untuk meminda_

penalti yang dikenakan bagi kesalahan di bawah seksyen itu, iaitu, untuk
menaikkan denda daripada lima ribu ringgit kepada satu ratus ribu ringgit,
dan untuk menaikkan tempoh pemenjaraan daripada enam bulan kepada satu
tahun.

26. _Fasal 31 bertujuan untuk memasukkan seksyen baharu 31a ke dalam_

Akta 514 untuk memperuntukkan bahawa Ketua Pengarah boleh mengeluarkan
arahan bertulis yang menghendaki mana-mana kelas atau perihal orang untuk
menghadiri apa-apa kursus latihan keselamatan dan kesihatan pekerjaan yang
dijalankan oleh seorang penyedia latihan berdaftar. Majikan orang yang dikehendaki
untuk menghadiri apa-apa kursus latihan hendaklah memastikan yang orang
itu telah menyelesaikan kursus latihan tersebut sebelum membenarkan orang
itu untuk melaksanakan apa-apa kerja yang baginya latihan itu diperlukan.
Ketua Pengarah boleh, jika difikirkannya bahawa kursus ulangkaji adalah
perlu, mengeluarkan suatu arahan bertulis yang menghendaki seseorang yang
telah menyelesaikan suatu kursus latihan keselamatan dan kesihatan pekerjaan
untuk menghadiri kursus latihan itu yang lain.


-----

_Keselamatan dan Kesihatan Pekerjaan (Pindaan)_ 49

27. Fasal 32 bertujuan untuk memasukkan Bahagian baharu VIIa ke dalam

Akta 514. Bahagian baharu ini mengandungi lima peruntukan baharu iaitu
seksyen 31b, 31c, 31d, 31e dan 31f.

Seksyen 31b yang dicadangkan bertujuan untuk memperuntukkan bahawa

apa-apa aktiviti yang dinyatakan dalam Jadual Kelima hendaklah dijalankan
hanya oleh seseorang yang telah berdaftar sebagai orang kompeten, dan apaapa kursus latihan keselamatan dan kesihatan pekerjaan hendaklah dijalankan
hanya oleh seseorang yang telah berdaftar sebagai penyedia latihan berdaftar.

Seksyen 31c yang dicadangkan mengadakan peruntukan bagi tatacara

permohonan pendaftaran orang kompeten dan penyedia latihan berdaftar. Seksyen
yang dicadangkan juga memberi Ketua Pengarah kuasa untuk meluluskan atau
menolak permohonan bagi pendaftaran.

Seskyen baharu 31d yang dicadangkan mengadakan peruntukan bagi kesahan

pendaftaran.

Seksyen baharu 31e yang dicadangkan mengadakan peruntukan bagi

pembaharuan pendaftaran sebelum tarikh habis tempoh pendaftaran pada bilabila masa dan mengikut apa-apa cara sebagaimana yang ditentukan oleh Ketua
Pengarah.

Seksyen baharu 31f memberi Ketua Pengarah kuasa untuk membatalkan

pendaftaran orang kompeten atau penyedia latihan berdaftar dalam hal keadaan
tertentu, selepas memberi orang berdaftar atau penyedia latihan berdaftar itu
peluang untuk membuat apa-apa representasi secara bertulis.

28. _Fasal 33 bertujuan untuk meminda seksyen 32 Akta 514. Pindaan_

ini adalah berbangkit daripada pemansuhan Akta Kilang dan Jentera 1967

[Akta 139].

29. _Fasal 34 bertujuan untuk meminda seksyen 33 Akta 514 untuk memasukkan_

subseksyen baharu 33(2a). Subseksyen 33(2a) yang dicadangkan bertujuan
untuk membenarkan pengapit yang dilantik oleh Ketua Pengarah bagi maksud
siasatan di bawah subseksyen 33(2) Akta 514 untuk memasuki dan memeriksa
mana-mana premis.

30. _Fasal 35 bertujuan untuk memasukkan seksyen baharu 34a ke dalam_

Akta 514 untuk mengadakan peruntukan bagi kewajipan pemunya atau penghuni
tempat kerja, atau mana-mana majikan di dalam tempat kerja, dan pekerja bagi
pemunya, penghuni atau majikan itu, untuk memberikan apa-apa bantuan yang
diperlukan dalam apa-apa siasatan di bawah Akta 514.

31. _Fasal 36 bertujuan untuk meminda seksyen 35 Akta 514 untuk memasukkan_

subseksyen baharu 35(3). Subsekyen 35(3) yang dicadangkan bertujuan untuk
menjadikannya suatu kesalahan bagi mana-mana orang yang melanggar apaapa perintah yang dibuat oleh Ketua Pengarah di bawah subseksyen 35(1) dan
penalti bagi kesalahan itu ialah denda tidak melebihi lima ratus ribu ringgit
atau pemenjaraan bagi tempoh tidak melebihi dua tahun atau kedua-duanya.

32. _Fasal 37 bertujuan untuk memotong seksyen 36 Akta 514. Rayuan terhadap_

perintah yang dibuat di bawah seksyen 35 Akta 514 tidak lagi dibenarkan.


-----

50 _Rang Undang-Undang_

33. _Fasal 38 bertujuan untuk meminda seksyen 39 Akta 514._

_Subfasal 38(d) bertujuan untuk meminda perenggan 39(2)(e) Akta 514._

Pindaan ini adalah berbangkit daripada pemansuhan Akta Kilang dan Jentera
1967.

_Subfasal 38(e) bertujuan untuk meminda subseksyen 39(2) Akta 514 untuk_

memasukkan perenggan baharu (f), (g) dan (h). Perenggan (f), (g) dan (h) yang
dicadangkan mengadakan peruntukan bagi kuasa tambahan pegawai semasa
membuat penelitian, pemeriksaan dan penyiasatan di bawah Akta 514.

34. _Fasal 39 bertujuan untuk meminda seksyen 47 Akta 514. Subfasal 39(c)_

bertujuan untuk memasukkan perenggan baharu 47(ea) untuk menjadikannya
suatu kesalahan bagi mana-mana orang yang tidak mematuhi apa-apa arahan
yang diberikan oleh pegawai bagi maksud apa-apa pemeriksaan, penelitian
atau penyiasatan.

35. _Fasal 40 bertujuan untuk meminda subseksyen 48(1) Akta 514 untuk_

membenarkan orang yang telah dikeluarkan suatu notis perbaikan dan dikehendaki
untuk mengambil langkah-langkah untuk menghapuskan apa-apa bahaya atau
membetulkan apa-apa kecacatan dalam apa-apa tempoh yang dinyatakan atau
tempoh lanjutan yang dibenarkan oleh pegawai itu.

36. _Fasal 41 bertujuan untuk meminda subseksyen 49(2) Akta 514 untuk_

menaikkan denda bagi kesalahan di bawah seksyen itu, iaitu, tidak mematuhi
mana-mana notis perbaikan atau notis larangan. Walau bagaimanapun, tempoh
pemenjaraan dikurangkan daripada lima tahun kepada dua tahun untuk menjadikan
kesalahan di bawah seksyen itu sebagai suatu kesalahan tidak boleh tangkap.

37. _Fasal 42 bertujuan untuk meminda seksyen 51 Akta 514 untuk menaikkan_

denda bagi penalti am.

38. _Fasal 43 bertujuan untuk meminda seksyen 52 Akta 514 untuk_

memperkatakan tanggungan pengarah, dsb., bagi syarikat, dsb.

39. _Fasal 44 bertujuan untuk memasukkan seksyen baharu 52a ke dalam_

Akta 514. Seksyen 52a yang dicadangkan memperkatakan penalti bagi seseorang
yang boleh dikenakan apa-apa hukuman atau penalti bagi apa-apa perbuatan,
dsb., yang dilakukan oleh pekerja atau ejennya atau pekerja ejen itu.

40. _Fasal 45 bertujuan untuk memotong seksyen 55 Akta 514 kerana peruntukan_

itu telah diperkatakan di bawah seksyen 52 baharu yang dicadangkan dalam
_fasal 43._

41. _Fasal 46 bertujuan untuk memasukkan seksyen baharu 60a ke dalam_

Akta 514. Seksyen 60a yang dicadangkan memperuntukkan bahawa semua
laporan, rekod atau daftar dan apa-apa cabutan daripadanya yang disimpan
dan diperakui oleh seseorang pegawai hendaklah menjadi keterangan _prima_
_facie mengenai fakta yang dinyatakan di dalamnya dalam apa-apa prosiding_
di bawah Akta 514 atau perundangan subsidiarinya.

42. _Fasal 47 bertujuan untuk meminda subseksyen 63(1) Akta 514. Pindaan_

ini adalah berbangkit daripada pemotongan seksyen 36 Akta 514 dalam fasal _37._


-----

_Keselamatan dan Kesihatan Pekerjaan (Pindaan)_ 51

43. _Fasal 48 bertujuan untuk meminda subseksyen 64(1) Akta 514. Pindaan_

ini adalah berbangkit daripada pemotongan seksyen 36 Akta 514 dalam fasal 37.

44. _Fasal 49 bertujuan untuk meminda seksyen 66 Akta 514 yang memperkatakan_

kuasa Menteri untuk membuat peraturan-peraturan. Subfasal 49(b) bertujuan
untuk memasukkan subseksyen baharu 66(3) untuk membolehkan manamana peraturan-peraturan yang dibuat di bawah Akta 514 untuk mengadakan
peruntukan bagi kesalahan dan penalti denda tidak melebihi lima ratus ribu
ringgit atau pemenjaraan bagi tempoh tidak melebihi dua tahun atau keduaduanya.

45. _Fasal 50 bertujuan untuk meminda seksyen 67 Akta 514 untuk_

memperkatakan kerahsiaan maklumat.

46. _Fasal 51 bertujuan untuk memasukkan seksyen baharu ke dalam Akta 514_

iaitu seksyen 67a dan 67b.

Seksyen 67a yang dicadangkan memberi Menteri kuasa, atas syor Ketua

Pengarah, untuk mengecualikan mana-mana loji, bahan, proses, orang atau tempat
kerja, atau kelas orang atau kelas tempat kerja, dari mana-mana peruntukan
Akta ini atau perundangan subsidiarinya.

Seksyen 67b yang dicadangkan bertujuan untuk memberi Menteri kuasa

untuk meminda Jadual kepada Akta 514, kecuali Jadual Pertama, melalui
perintah yang disiarkan dalam _Warta._

47. _Fasal 52 bertujuan untuk menggantikan Jadual Pertama kepada Akta 514_

untuk memperuntukkan ketidakpakaian Akta 514 kepada pekerjaan yang
dinyatakan dalam Jadual itu.

48. _Fasal 53 bertujuan untuk meminda Jadual Kedua kepada Akta 514_

untuk memasukkan perenggan baharu 4a. Perenggan 4a yang dicadangkan
bertujuan untuk membenarkan Majlis untuk mempelawa mana-mana orang
untuk menghadiri apa-apa mesyuarat Majlis bagi maksud menasihati Majlis
terhadap apa-apa perkara yang dibincangkan tetapi orang itu hendaklah tidak
layak untuk membuat undian dalam mesyuarat itu.

49. _Fasal 54 bertujuan untuk memasukkan Jadual baharu Keempat dan Kelima_

ke dalam Akta 514. Jadual Keempat yang dicadangkan menyenaraikan jenis
kecederaan badan yang serius, dan Jadual Kelima memperkatakan aktiviti yang
hendaklah dijalankan hanya oleh orang kompeten.

50. _Fasal 55 memperkatakan kecualian._

51. Pindaan lain yang tidak diperkatakan secara khusus dalam Huraian ini

adalah pindaan kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3099]


-----

