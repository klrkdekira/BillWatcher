---
Year: 2016
Bill: D.R. 12/2016 - RUU Bank Pelaburan Infrastruktur Asia 2016 (Lulus)
Title: D.R. 12/2016 - RUU Bank Pelaburan Infrastruktur Asia 2016 (Lulus)
Download URL: https://www.parlimen.gov.my/files/billindex/pdf/2016/D.R.%2012_2016%20(BM).pdf
URL: https://www.parlimen.gov.my/files/billindex/pdf/2016/D.R.%2012_2016%20(BM).pdf
---
---
Reading:
D.R. 12/2016
Bacaan Pertama Pada:17/10/2016
Bacaan Kedua Pada:18/10/2016
Dibentang Oleh:YB Datuk Johari  bin Abdul Ghani - Menteri Kewangan 2
Diluluskan Pada:19/10/2016
Dibentang Oleh:YB Datuk Johari  bin Abdul Ghani - Menteri Kewangan 2
---

_Bank Pelaburan Infrastruktur Asia_ 1

**D.R. 12/2016**

RANG UNDANG-UNDANG BANK PELABURAN

INFRASTRUKTUR ASIA 2016

SUSUNAN FASAL

_Fasal_

1. Tajuk ringkas dan permulaan kuat kuasa

2. Tafsiran

3. Peruntukan tertentu Perjanjian hendaklah mempunyai kuat kuasa
undang-undang

4. Penepian

5. Kuasa untuk memohon beli syer saham modal Bank

6. Jumlah wang yang kena dibayar kepada Bank hendaklah dipertanggungkan
pada Kumpulan Wang Disatukan

7. Pengeluaran nota janji hutang dan tanggungan lain

8. Penerimaan

9. Kuasa untuk membuat peraturan-peraturan

Jadual


-----

_Rang Undang-Undang_


-----

_Bank Pelaburan Infrastruktur Asia_ 3

RANG UNDANG-UNDANG

_b e r n a m a_

Suatu Akta untuk menguatkuasakan suatu perjanjian antarabangsa
bagi penubuhan dan pengendalian Bank Pelaburan Infrastruktur
Asia dan untuk membolehkan Kerajaan Malaysia menjadi
anggotanya dan untuk membuat peruntukan bagi perkara yang
berkaitan dengannya.

[ ]

BAHAWASANYA Kerajaan Malaysia telah menandatangani Perkara
Perjanjian yang menubuhkan Bank Pelaburan Infrastruktur Asia
pada 21 Ogos 2015 dan berhasrat untuk mengesahkan perjanjian
itu dan dengan itu menjadi anggota Bank itu.

MAKA, OLEH YANG DEMIKIAN, DIPERBUAT oleh Parlimen
Malaysia seperti yang berikut:

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Bank Pelaburan**
Infrastruktur Asia 2016.

(2) Akta ini mula berkuat kuasa pada tarikh Perjanjian mula
berkuat kuasa bagi Kerajaan Malaysia menurut Perkara 58
Perjanjian.


-----

4 _Rang Undang-Undang_

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“anggota” ertinya anggota Bank;

“Bank” ertinya Bank Pelaburan Infrastruktur Asia yang ditubuhkan
di bawah Perjanjian;

“Kerajaan” ertinya Kerajaan Malaysia;

“Menteri” ertinya Menteri yang dipertanggungkan dengan
tanggungjawab bagi kewangan;

“Perjanjian” ertinya Perkara Perjanjian Bank Pelaburan Infrastruktur
Asia bagi penubuhan dan pengendalian Bank Pelaburan Infrastruktur
Asia yang ditandatangani oleh Kerajaan di Beijing, China pada
21 Ogos 2015, sebagaimana yang dipinda dari semasa ke semasa.

**Peruntukan tertentu Perjanjian hendaklah mempunyai**
**kuat kuasa undang-undang**

**3. (1) Walau apa pun yang berlawanan dalam mana-mana**
undang-undang lain, peruntukan Perjanjian yang dinyatakan dalam
Jadual hendaklah mempunyai kuat kuasa undang-undang dalam
Malaysia.

(2) Tiada apa-apa jua dalam Perkara 51 Perjanjian boleh
ditafsirkan sebagai—

_(a) memberi hak kepada Bank untuk mengimport ke dalam_

Malaysia barang yang bebas daripada duti kastam tanpa
apa-apa sekatan ke atas penjualan berikutnya barang itu
dalam Malaysia;

_(b) memberi kepada Bank apa-apa pengecualian daripada cukai_

atau duti yang menjadi sebahagian daripada harga barang
yang dijual atau perkhidmatan yang dibekalkan; atau

_(c) memberi kepada Bank apa-apa pengecualian daripada cukai_

atau duti yang merupakan caj bagi perkhidmatan yang
telah diberikan.


-----

_Bank Pelaburan Infrastruktur Asia_ 5

(3) Menteri boleh, melalui perintah yang disiarkan dalam Warta,
meminda Jadual selaras dengan apa-apa pindaan kepada peruntukan
Perjanjian yang dinyatakan dalam Jadual yang kemudiannya dibuat
dan diterima pakai.

**Penepian**

**4. Bank boleh mengetepikan apa-apa keistimewaan, kekebalan**
dan pengecualian yang diberikan di bawah Bab IX Perjanjian
dalam mana-mana hal atau keadaan, mengikut cara dan atas syarat
sebagaimana yang ditentukannya sesuai demi kepentingan Bank.

**Kuasa untuk memohon beli syer saham modal Bank**

**5. Menteri diberi kuasa untuk memohon beli bagi pihak Kerajaan—**

_(a) syer saham modal dibenarkan Bank yang asal mengikut_

perenggan 1 Perkara 5 Perjanjian bagi suatu amaun yang
tidak melebihi seratus sembilan juta dan lima ratus ribu
dolar Amerika Syarikat;

_(b) jika syer Kerajaan telah ditambah atas permintaan Kerajaan_

di bawah perenggan 3 Perkara 5 Perjanjian, sebanyak
amaun pertambahan itu; dan

_(c) jika saham modal dibenarkan Bank yang asal ditambah_

di bawah perenggan 4 Perkara 5 Perjanjian, sebanyak
suatu kadar daripada pertambahan saham sebagaimana
yang diperuntukkan dalam perenggan itu.

**Jumlah wang yang kena dibayar kepada Bank hendaklah**
**dipertanggungkan pada Kumpulan Wang Disatukan**

**6. (1) Maka hendaklah dipertanggungkan pada Kumpulan Wang**
Disatukan—

_(a) semua jumlah wang yang kena dibayar kepada Bank_

dengan cara permohonan beli saham modalnya di bawah
dan mengikut cara pembayarannya sebagaimana yang
diperuntukkan dalam Perkara 6 Perjanjian;


-----

6 _Rang Undang-Undang_

_(b) semua jumlah wang yang kena dibayar kepada Bank dengan_

cara permohonan beli saham modal boleh panggilnya
apabila dikehendaki oleh Bank, di bawah perenggan 3
Perkara 6 Perjanjian;

_(c) semua jumlah wang yang kena dibayar kepada Bank_

dengan cara permohonan beli tambahan oleh Kerajaan
bagi saham modal Bank mengikut perenggan 3 dan 4
Perkara 5 Perjanjian; dan

_(d) semua jumlah wang yang kena dibayar kepada Bank_

di bawah mana-mana peruntukan lain Perjanjian.

(2) Semua jumlah wang yang dipertanggungkan pada Kumpulan
Wang Disatukan di bawah seksyen ini hendaklah dibayar dalam
dolar Amerika Syarikat.

**Pengeluaran nota janji hutang dan tanggungan lain**

**7. (1) Menteri boleh mengeluarkan kepada Bank dalam apa-apa**
bentuk yang difikirkannya patut apa-apa nota janji hutang atau
tanggungan lain, sebagai ganti kepada amaun yang kena dibayar
dalam mata wang Malaysia, dengan syarat bahawa amaun itu
tidak dikehendaki oleh Bank bagi penjalanan pengendaliannya.

(2) Apa-apa nota atau tanggungan yang dikeluarkan itu hendaklah
tidak boleh niaga, tanpa faedah dan kena dibayar kepada Bank
pada nilai setara apabila diminta.

**Penerimaan**

**8. Semua jumlah wang yang diterima oleh atau bagi pihak**
Kerajaan daripada Bank hendaklah dibayar ke dalam Kumpulan
Wang Disatukan.

**Kuasa untuk membuat peraturan-peraturan**

**9. Menteri boleh membuat peraturan-peraturan bagi maksud**
melaksanakan peruntukan Akta ini.


-----

_Bank Pelaburan Infrastruktur Asia_ 7

Jadual

[Seksyen 3]

PERUNTUKAN PERJANJIAN YANG MEMPUNYAI KUAT KUASA

UNDANG-UNDANG DI MALAYSIA

**Bab** **IX**

**STATUS, KEKEBALAN, KEISTIMEWAAN DAN PENGECUALIAN**

**Perkara 44 Maksud Bab**

1. Bagi membolehkan Bank memenuhi maksudnya dan menunaikan fungsi
yang diamanahkan kepadanya, status, kekebalan, keistimewaan dan pengecualian
yang dinyatakan dalam Bab ini hendaklah diberikan kepada Bank dalam wilayah
setiap anggota.

2. Setiap anggota hendaklah dengan segera mengambil apa-apa tindakan yang
perlu untuk menguatkuasakan dalam wilayah masing-masing peruntukan yang
dinyatakan dalam Bab ini dan hendaklah memberitahu Bank tentang tindakan
yang telah diambil.

**Perkara 45 Status Bank**

Bank hendaklah mempunyai keperibadian juridikal penuh dan, secara khususnya,
keupayaan undang-undang:

(i) untuk membuat kontrak;

(ii) untuk memperoleh, dan melupuskan, harta tak alih dan harta alih;

(iii) untuk memulakan dan bertindak balas terhadap prosiding undang-undang;

dan

(iv) untuk mengambil apa-apa tindakan lain sebagaimana yang perlu atau

berguna bagi maksud dan aktivitinya.

**Perkara 46 Kekebalan daripada Prosiding Kehakiman**

1. Bank hendaklah menikmati kekebalan daripada tiap-tiap bentuk proses
undang-undang, kecuali dalam hal keadaan yang berbangkit daripada atau
yang berkaitan dengan pelaksanaan kuasanya untuk mengumpul dana, melalui
pinjaman atau cara lain, untuk menjamin obligasi, atau untuk membeli dan
menjual atau menaja jamin penjualan sekuriti, yang dalam hal keadaan itu
tindakan boleh dibawa terhadap Bank hanya di mahkamah yang mempunyai
bidang kuasa kompeten dalam wilayah sesebuah negara yang Bank mempunyai
pejabat, atau telah melantik seorang ejen bagi maksud menerima penyampaian
atau notis proses, atau telah mengeluarkan atau menjamin sekuriti.


-----

8 _Rang Undang-Undang_

2. Walau apa pun peruntukan perenggan 1 Perkara ini, tiada tindakan boleh
diambil terhadap Bank oleh mana-mana anggota, atau mana-mana orang yang
membantu atau menjadi perantara mana-mana anggota, atau oleh mana-mana
entiti atau orang yang secara langsung atau tidak langsung bertindak bagi atau
mendapat tuntutan daripada anggota atau mana-mana orang yang membantu
atau menjadi perantara mana-mana anggota. Anggota boleh menggunakan
tatacara khas bagi penyelesaian kontroversi antara Bank dengan anggotanya
sebagaimana yang ditetapkan dalam Perjanjian ini, dalam undang-undang
kecil dan peraturan-peraturan Bank, atau dalam kontrak yang dibuat dengan
Bank.

3. Harta dan aset Bank hendaklah, walau di mana pun terletak dan dipegang
oleh sesiapa pun, kebal daripada semua bentuk penyitaan, penahanan atau
pelaksanaan sebelum penyampaian penghakiman muktamad terhadap Bank.

**Perkara 47 Kekebalan Aset dan Arkib**

1. Harta dan aset Bank, walau di mana pun terletak dan dipegang oleh
sesiapapun, hendaklah kebal daripada penggeledahan, rekuisisi, perampasan,
ekspropriasi atau apa-apa bentuk pengambilan atau halang tebus lain melalui
tindakan eksekutif atau perundangan.

2. Arkib Bank, dan secara umum, semua dokumen yang dimiliki olehnya,
atau yang dipegang olehnya, tidak boleh dicabul, walau di mana pun terletak
dan dipegang oleh sesiapa pun.

**Perkara 48 Kebebasan Aset daripada Sekatan**

Setakat yang perlu untuk melaksanakan maksud dan fungsi Bank dengan
berkesan, dan tertakluk kepada peruntukan Perjanjian ini, semua harta dan
aset Bank hendaklah bebas daripada sekatan, peraturan-peraturan, kawalan
dan penangguhan dalam apa-apa jua bentuk.

**Perkara 49 Keistimewaan untuk Komunikasi**

Komunikasi rasmi Bank hendaklah diberikan layanan yang sama oleh setiap
anggota sebagaimana layanan yang diberikan olehnya kepada komunikasi rasmi
mana-mana anggota lain.

**Perkara 50 Kekebalan dan Keistimewaan Pegawai dan Pekerja**

Semua Gabenor, Pengarah, Pengganti, Presiden, Naib Presiden dan pegawai
dan pekerja lain Bank, termasuk pakar dan perunding yang menjalankan misi
atau perkhidmatan untuk Bank:

(i) hendaklah kebal daripada proses undang-undang berkenaan dengan perbuatan

yang dilaksanakan oleh mereka atas sifat rasmi, kecuali apabila Bank
mengetepikan kekebalan dan hendaklah menikmati ketidakbolehcabulan
bagi semua kertas, dokumen dan rekod rasmi mereka;


-----

_Bank Pelaburan Infrastruktur Asia_ 9

(ii) jika mereka bukan rakyat atau warganegara tempatan, hendaklah diberikan

kekebalan yang sama daripada sekatan imigresen, keperluan pendaftaran
orang asing dan obligasi khidmat negara, dan kemudahan yang sama
berkenaan dengan peraturan pertukaran, sebagaimana yang diberikan oleh
anggota kepada wakil, pegawai dan pekerja yang berpangkat setanding
bagi anggota lain; dan

(iii) hendaklah diberikan layanan yang sama berkenaan dengan kemudahan

perjalanan sebagaimana yang diberikan oleh anggota kepada wakil,
pegawai dan pekerja yang berpangkat setanding bagi anggota lain.

**Perkara 51 Pengecualian Cukai**

1. Bank, asetnya, hartanya, pendapatannya dan operasi dan urus niaganya
menurut Perjanjian ini, hendaklah dikecualikan daripada semua cukai dan duti
kastam. Bank juga hendaklah dikecualikan daripada apa-apa obligasi untuk
pembayaran, pegangan atau pemungutan apa-apa cukai atau duti.

2. Tiada apa jua jenis cukai boleh dikenakan ke atas atau berkenaan dengan
gaji, emolumen dan perbelanjaan, mengikut mana-mana yang berkenaan, yang
dibayar oleh Bank kepada Pengarah, Pengarah Ganti, Presiden, Naib Presiden dan
pegawai atau pekerja lain Bank, termasuk pakar dan perunding yang menjalankan
misi atau perkhidmatan untuk Bank, kecuali jika anggota mendeposit dengan
surat cara ratifikasinya, penerimaan, atau kelulusan suatu deklarasi bahawa
anggota itu mengekalkan bagi dirinya dan subbahagian politiknya hak untuk
mengenakan cukai ke atas gaji, dan emolumen, mengikut mana-mana yang
berkenaan, yang dibayar oleh Bank kepada rakyat atau warganegara anggota
itu.

3. Tiada apa jua jenis cukai boleh dikenakan ke atas apa-apa obligasi atau
sekuriti yang dikeluarkan oleh Bank, termasuk apa-apa dividen atau faedah
baginya, yang dipegang oleh sesiapa pun:

(i) yang mendiskriminasikan obligasi atau sekuriti itu semata-mata kerana

ia dikeluarkan oleh Bank; atau

(ii) sekiranya satu-satunya asas bidang kuasa untuk pengenaan cukai itu

ialah tempat atau mata wang ia dikeluarkan, kena dibayar atau dibayar,
atau lokasi mana-mana pejabat atau tempat perniagaan yang disenggarakan
oleh Bank.

4. Tiada apa jua jenis cukai boleh dikenakan ke atas apa-apa obligasi atau
sekuriti yang dijamin oleh Bank, termasuk apa-apa dividen atau faedah baginya,
yang dipegang oleh sesiapa pun:

(i) yang mendiskriminasikan obligasi atau sekuriti itu semata-mata kerana

ia dijamin oleh Bank; atau

(ii) sekiranya satu-satunya asas bidang kuasa untuk pengenaan cukai itu ialah

lokasi mana-mana pejabat atau tempat perniagaan yang disenggarakan
oleh Bank.


-----

10 _Rang Undang-Undang_

HURAIAN

Rang Undang-Undang ini bertujuan untuk menguatkuasakan suatu perjanjian
antarabangsa bagi penubuhan dan pengendalian Bank Pelaburan Infrastruktur
Asia dan untuk membolehkan Kerajaan Malaysia menjadi anggotanya dan
untuk membuat peruntukan bagi perkara yang berkaitan dengannya.

2. _Fasal 1 mengandungi tajuk ringkas dan peruntukan mengenai permulaan_
kuat kuasa Akta yang dicadangkan.

3. _Fasal 2 mengandungi takrif perkataan dan ungkapan tertentu yang digunakan_
dalam Akta yang dicadangkan.

4. _Fasal 3 bertujuan untuk memperuntukkan bahawa peruntukan Perjanjian_
yang dinyatakan dalam Jadual hendaklah mempunyai kuat kuasa undang-undang
di Malaysia. Menteri boleh, melalui perintah yang disiarkan dalam _Warta,_
meminda Jadual selaras dengan apa-apa pindaan kepada peruntukan Perjanjian
yang dinyatakan dalam Jadual yang kemudiannya dibuat dan diterima pakai.

5. _Fasal 4 bertujuan untuk memperuntukkan bahawa Bank boleh mengetepikan_
apa-apa keistimewaan, kekebalan dan pengecualian yang diperuntukkan dalam
Jadual.

6. Fasal 5 bertujuan untuk memberikan kuasa kepada Menteri untuk memohon
beli syer saham modal dibenarkan Bank yang asal dan apa-apa pertambahan
kepadanya, bagi pihak Kerajaan.

7. _Fasal 6_ bertujuan untuk memperuntukkan bahawa semua jumlah wang
yang kena dibayar kepada Bank hendaklah dipertanggungkan pada Kumpulan
Wang Disatukan. Ini termasuk semua jumlah wang yang kena dibayar di bawah
Perkara 6 dan perenggan 3 dan 4 Perkara 5 Perjanjian. Semua jumlah wang
yang dipertanggungkan pada Kumpulan Wang Disatukan hendaklah dibayar
dalam dolar Amerika Syarikat.

8. _Fasal 7 bertujuan untuk memberi kuasa kepada Menteri untuk mengeluarkan_
kepada Bank dalam apa-apa bentuk yang difikirkannya patut apa-apa nota
janji hutang atau tanggungan lain yang tidak boleh niaga dan tanpa faedah,
dengan syarat bahawa jumlah itu tidak dikehendaki oleh Bank bagi penjalanan
pengendaliannya.

9. _Fasal 8 bertujuan untuk memperuntukkan bahawa semua jumlah wang_
yang diterima oleh atau bagi pihak Kerajaan daripada Bank hendaklah dibayar
ke dalam Kumpulan Wang Disatukan.

10. _Fasal 9 bertujuan unttuk memperuntukkan kuasa Menteri untuk membuat_
peraturan-peraturan bagi maksud melaksanakan peruntukan Akta yang dicadangkan.

Jadual menyatakan Perkara Perjanjian yang berkaitan yang berhubungan

dengan status, keistimewaan, kekebalan dan pengecualian yang diberikan
kepada Bank.


-----

_Bank Pelaburan Infrastruktur Asia_ 11

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan pada masa ini.

[PN(U2)3029]


-----

