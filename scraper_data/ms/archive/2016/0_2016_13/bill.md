---
Year: 2016
Bill: D.R. 20/2016 - RUU Membaharui Undang-Undang (Perkahwinan dan Perceraian) (Pindaan) 2016 ( Ditarik Balik )
Title: D.R. 20/2016 - RUU Membaharui Undang-Undang (Perkahwinan dan Perceraian) (Pindaan) 2016 ( Ditarik Balik )
Download URL: https://www.parlimen.gov.my/files/billindex/pdf/2016/D.R.%2020_2016_bm.pdf
URL: https://www.parlimen.gov.my/files/billindex/pdf/2016/D.R.%2020_2016_bm.pdf
---
---
Reading:
---

_Membaharui Undang-Undang_ 1

_(Perkahwinan dan Perceraian) (Pindaan)_

**D.R. 20/2016**

RANG UNDANG-UNDANG

_b e r n a m a_

Suatu Akta untuk meminda Akta Membaharui Undang-Undang
(Perkahwinan dan Perceraian) 1976.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Membaharui**
Undang-Undang (Perkahwinan dan Perceraian) (Pindaan) 2016.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 3**

**2. Akta Membaharui Undang-Undang (Perkahwinan dan**
Perceraian) 1976 [Akta 164], yang disebut “Akta ibu” dalam Akta
ini, dipinda dalam subseksyen 3(3)—

_(a) dengan menggantikan perkataan “yang di hadapannya suatu_

petisyen perceraian telah dibuat di bawah seksyen 51


-----

2 _Rang Undang-Undang_

daripada” dengan perkataan “daripada mempunyai bidang
kuasa eksklusif atas pembubaran sesuatu perkahwinan dan
semua perkara yang berbangkit daripada itu termasuklah”;

_(b) dengan menggantikan perkataan “atas petisyen daripada_

satu pihak kepada sesuatu perkahwinan jika pihak yang
satu lagi itu telah masuk Islam,” dengan perkataan “atau
perintah lain di bawah Bahagian VII dan Bahagian VIII
bagi:

_(a) suatu petisyen perceraian di bawah seksyen 53_

yang satu pihak masuk Islam selepas petisyen
difailkan atau selepas dekri diisytiharkan; atau

_(b) suatu petisyen perceraian di bawah seksyen 51, 52_

atau 53 bagi petisyen oleh salah satu pihak atau
kedua-dua pihak kepada suatu perkahwinan yang
satu pihak telah masuk Islam;”; dan

_(c) dengan memasukkan selepas perkataan “dekri itu” perkataan_

“dan perintah yang dibuat”.

**Pindaan seksyen 12**

**3. Subseksyen 12(1) Akta ibu dipinda—**

_(a) dalam perenggan_ _(a), dengan memasukkan selepas_

perkataan “bapanya” perkataan “atau ibunya”;

_(b) dalam perenggan (b), dengan memotong perkataan “atau_

bapanya telah mati”; dan

_(c) dengan menggantikan perenggan_ _(c)_ dengan perenggan

yang berikut:

“(c) jika orang itu ialah seorang anak angkat, bapa

angkatnya atau ibu angkatnya; atau”.


-----

_Membaharui Undang-Undang_ 3

_(Perkahwinan dan Perceraian) (Pindaan)_

**Pindaan seksyen 51**

**4. Seksyen 51 Akta ibu dipinda—**

_(a) dengan menggantikan subseksyen (1) dengan subseksyen_

yang berikut:

“(1) Jika satu pihak kepada sesuatu perkahwinan
telah masuk Islam—

_(a) salah satu pihak boleh mempetisyen untuk_

perceraian di bawah seksyen ini atau
seksyen 53; atau

_(b) kedua-dua pihak boleh mempetisyen untuk_

perceraian di bawah seksyen 52.”;

_(b) dalam subseksyen (2)—_

(i) dengan memasukkan selepas perkataan “membubarkan

perkahwinan itu” perkataan “atau pada bila-bila
masa,”; dan

(ii) dengan memasukkan selepas perkataan “jika

ada,” perkataan “di bawah Bahagian VII dan
Bahagian VIII”; dan

_(c) dalam subseksyen (3), dengan menggantikan perkataan_

“di bawah seksyen ini” dengan perkataan “jika satu
pihak telah masuk Islam”.

**Seksyen baharu 51a**

**5. Akta ibu dipinda dengan memasukkan selepas seksyen 51**
seksyen yang berikut:

“Harta suami isteri selepas penukaran agama

**51a. (1) Jika seseorang yang telah masuk Islam mati sebelum**
perkahwinan bukan Islam yang orang itu ialah suatu pihak
telah dibubarkan, aset perkahwinan orang itu hendaklah


-----

4 _Rang Undang-Undang_

dibahagikan oleh mahkamah antara pihak-pihak berkepentingan
mengikut peruntukan seksyen ini apabila permohonan dibuat
oleh mana-mana pihak berkepentingan.

(2) Dalam menjalankan kuasa yang diberikan oleh
subseksyen (1), mahkamah hendaklah memberi perhatian
terhadap—

_(a) takat sumbangan yang telah diberikan oleh_

pihak-pihak berkepentingan itu dalam bentuk
wang, harta atau kerja terhadap pemerolehan aset
perkahwinan itu atau pembayaran perbelanjaan untuk
faedah keluarga;

_(b) apa-apa hutang yang terhutang oleh si mati dan pihak_

berkepentingan yang telah dilakukan bagi faedah
bersama mereka;

_(c) takat sumbangan kepada kebajikan keluarga dengan_

menjaga rumah atau menyayangi keluarga;

_(d) tempoh perkahwinan itu;_

_(e) keperluan anak-anak, jika ada, daripada perkahwinan_

itu; dan

_(f) hak pihak berkepentingan di bawah Akta_

Pembahagian 1958 [Akta 300] jika si mati belum
menukar agama.

(3) Bagi maksud seksyen ini, “pihak berkepentingan” atau
“pihak-pihak berkepentingan” ertinya pasangan yang menakat
dan anak-anak yang menakat daripada sesuatu perkahwinan,
jika ada, dan ibu bapa pasangan yang telah menukar agama
yang telah meninggal dunia.”.

**Pindaan seksyen 76**

**6. Seksyen 76 Akta ibu dipinda—**

_(a) dalam subseksyen (1), dengan memotong perkataan “dengan_

usaha bersama mereka”;


-----

_Membaharui Undang-Undang_ 5

_(Perkahwinan dan Perceraian) (Pindaan)_

_(b) dalam subseksyen (2)—_

(i) dalam perenggan (a), dengan memasukkan selepas

perkataan “aset itu” perkataan “atau pembayaran
perbelanjaan untuk faedah keluarga”;

(ii) dengan memasukkan selepas perenggan (a) perenggan

yang berikut:

“(aa) takat sumbangan yang telah diberikan oleh

pihak lain yang tidak memperoleh aset itu
untuk kebajikan keluarga dengan menjaga
rumah atau menyayangi keluarga;”;

(iii) dalam perenggan (c), dengan menggantikan koma

di hujung perenggan itu dengan koma bernoktah;
dan

(iv) dengan memasukkan selepas perenggan (c) perenggan

yang berikut:

“(d) tempoh perkahwinan itu;”; dan

_(c) dengan memotong subseksyen (3) dan (4)._

**Seksyen baharu 88a**

**7. Akta ibu dipinda dengan memasukkan selepas seksyen 88**
seksyen yang berikut:

“Agama anak

**88a. (1) Jika suatu pihak kepada sesuatu perkahwinan telah**
masuk Islam, agama mana-mana anak dari perkahwinan itu
hendaklah kekal sebagai agama pihak-pihak kepada perkahwinan
itu sebelum penukaran agama itu, kecuali jika kedua-dua
pihak kepada perkahwinan itu bersetuju akan penukaran
agama anak itu kepada Islam, tertakluk kepada keinginan
anak itu apabila dia telah mencapai umur lapan belas tahun.


-----

6 _Rang Undang-Undang_

(2) Jika pihak-pihak kepada perkahwinan menganut agama
berbeza sebelum satu pasangan masuk Islam, seseorang anak
dari perkahwinan itu hendaklah bebas untuk kekal dalam
agama salah satu daripada agama pihak yang tersebut sebelum
masuk Islam.”.

**Pindaan seksyen 95**

**8. Seksyen 95 Akta ibu dipinda—**

_(a) dengan memasukkan selepas perkataan “hilang upaya dari_

segi jasmani atau otak” perkataan “atau sedang mengikuti
pelajaran atau latihan lanjut atau lebih tinggi”; dan

_(b) dengan memasukkan selepas perkataan “tidak lagi berada_

dalam keadaan hilang upaya itu” perkataan “atau selesai
pelajaran atau latihan lanjut atau lebih tinggi itu”.

**Peralihan**

**9. Apa-apa tindakan atau prosiding yang bermula atau belum selesai**
sebaik sebelum tarikh permulaan kuat kuasa Akta ini hendaklah,
selepas tarikh permulaan kuat kuasa Akta ini, diteruskan di bawah
peruntukan Akta ibu sebagaimana yang dipinda oleh Akta ini.

HURAIAN

Rang Undang-Undang ini bertujuan untuk meminda Akta Membaharui
Undang-Undang (Perkahwinan dan Perceraian) 1976 (“Akta 164”) secara amnya
sebagai salah satu langkah untuk menyelesaikan isu yang berbangkit daripada
kemasukan Islam suatu pihak kepada sesuatu perkahwinan.

Rang Undang-Undang ini bertujuan untuk memberikan hak kepada suami atau

isteri yang telah memeluk agama Islam untuk memfailkan petisyen perceraian
untuk membubarkan perkahwinan sivilnya di bawah subseksyen 51(1) Akta 164.
Pada masa ini, undang-undang tidak memberi kepada suami atau isteri yang
memeluk agama Islam hak untuk memfailkan petisyen perceraian di mahkamah
sivil di bawah Akta 164 memandangkan hak untuk membubarkan perkahwinan
hanya diberikan kepada suami atau isteri yang tidak memeluk agama Islam.
Oleh yang demikian, selagi suami atau isteri yang tidak memeluk agama Islam
tidak memfailkan petisyen perceraian di mahkamah sivil, perkahwinan sivil
suami isteri itu masih dianggap sah dan berterusan di bawah Akta 164.


-----

_Membaharui Undang-Undang_ 7

_(Perkahwinan dan Perceraian) (Pindaan)_

Memandangkan suami atau isteri yang memeluk agama Islam tidak mempunyai

hak untuk memfailkan petisyen perceraian di bawah Akta 164, dia juga tidak
mempunyai hak untuk membuat permohonan relief sampingan yang lain seperti
nafkah, hak jagaan anak, pembahagian aset perkahwinan dan sebagainya.
Keadaan ini mengakibatkan kesulitan kepada suami atau isteri yang memeluk
agama Islam memandangkan Akta 164 tidak memperuntukkan remedi kepada
mereka dan terdapat sebilangan daripada mereka mendapatkan remedi yang
lain dengan cara memfailkan permohonan perceraian dan relief sampingan yang
lain di Mahkamah Syariah. Dalam keadaan tersebut, Mahkamah Syariah akan
menjalankan kuasanya untuk membuat perintah berhubung dengan perceraian
dan juga relief sampingan yang lain. Konflik akan berlaku sekiranya kedua-dua
suami isteri tersebut membuat permohonan masing-masing di dua mahkamah
yang berbeza iaitu mahkamah sivil dan Mahkamah Syariah serta kedua-dua
Mahkamah tersebut membuat perintah yang berbeza.

Walaupun Mahkamah Syariah boleh memberikan perintah perceraian dan

relief sampingan, ia tidak boleh membubarkan perkahwinan sivil di bawah
Akta 164 kerana kuasa untuk membubarkan perkahwinan sivil di bawah Akta 164
hanya diberikan kepada mahkamah sivil. Oleh yang demikian, Mahkamah Syariah
tidak mempunyai bidang kuasa untuk membubarkan perkahwinan tersebut dan juga
membuat perintah bagi relief sampingan yang lain dan perintah perceraian serta
relief sampingan yang lain itu tidak mempunyai kesan di sisi undang-undang.
Perkara ini telah diputuskan oleh Mahkamah Persekutuan dalam kes Viran a/l
Nagapan v. Deepa a/p Subramaniam [Civil Appeal No. : 02(f)-4-01-2015(N)],
Peguam Negara Malaysia dan Ketua Polis Negara v. Deepa a/p Subramaniam

[Civil Appeal No. : N-02-801-05-2004 & N-02-1004-06-2014], Subashini a/p
Rajasingam v. Saravanan a/l Thangatoray & other appeals [2008] 2 MLJ 147
dan Tang Sung Mooi v. Too Miew Kim [1994] 3 MLJ 117 dan oleh Mahkamah
Tinggi dalam kes Shamala a/p Sathiyaseelan v. Dr. Jeyaganesh a/l C. Mogarajah

[2004] 2 MLJ 241, Kung Lim Siew (P) v. Choong Chee Kuan [2003] 6 MLJ
260 dan Teh Siew Choo v. Teo Eng Hua [1999] 6 CLJ 308.

2. _Fasal 1 mengandungi tajuk ringkas dan peruntukan permulaan kuat kuasa_
Akta yang dicadangkan.

3. _Fasal 2 bertujuan untuk meminda subseksyen 3(3) Akta 164 untuk_
membolehkan sesuatu pihak kepada sesuatu perkahwinan yang telah masuk
Islam atau kedua-dua pihak untuk menyerahkan petisyen perceraian di hadapan
mahkamah sivil di bawah Akta 164. Pada masa sekarang, hak untuk menyerahkan
petisyen perceraian hanya diberikan kepada pihak yang tidak masuk Islam.
Orang yang masuk Islam tidak boleh memohon perceraian di bawah
Akta/Enakmen Undang-Undang Keluarga Islam kerana Mahkamah Syariah
tidak mempunyai bidang kuasa untuk membicarakan apa-apa kes jika pihak
bukan Islam terlibat.

4. _Fasal 3 bertujuan untuk meminda subseksyen 12(1) Akta 164 untuk_
memberikan hak yang sama rata dalam memberikan persetujuan bagi perkahwinan
kepada ibu atau ibu angkat seseorang yang di bawah umur 21 tahun, sama
seperti yang diberikan kepada bapa.


-----

8 _Rang Undang-Undang_

5. _Fasal 4 bertujuan untuk meminda subseksyen 51(1) Akta 164 untuk_
membolehkan sesuatu pihak kepada sesuatu perkahwinan yang telah masuk
Islam atau kedua-dua pihak untuk menyerahkan petisyen perceraian.

6. _Fasal 5 dipinda untuk memasukkan seksyen baharu 51a ke dalam Akta 164_
untuk memastikan bahawa waris terdekat orang yang masuk Islam yang
kemudiannya meninggal dunia sebelum perkahwinan bukan Islam itu dibubarkan
berhak kepada aset perkahwinan itu. Dalam membuat pembahagian itu,
mahkamah hendaklah mengambil kira takat sumbangan yang telah diberikan
terhadap pemerolehan aset itu, hutang yang terhutang, tempoh perkahwinan
itu dan keperluan anak-anak.

7. _Fasal 6 bertujuan untuk meminda seksyen 76 untuk membenarkan mahkamah_
untuk mengambil kira bayaran perbelanjaan untuk faedah keluarga, takat
sumbangan yang telah diberikan oleh pihak lain yang tidak memperoleh aset
itu untuk kebajikan keluarga dengan menjaga rumah atau menyayangi keluarga
dan tempoh perkahwinan itu, bagi maksud kesamarataan pembahagian aset
perkahwinan.

8. _Fasal 7_ bertujuan untuk memasukkan seksyen baharu 88a ke dalam
Akta 164 untuk memperuntukkan bagi status agama anak jika bapa atau ibunya
masuk Islam.

9. _Fasal 8 bertujuan untuk meminda seksyen 95 Akta 164 untuk melanjutkan_
tempoh perintah nafkah jika seorang anak mengikuti pelajaran atau latihan
lanjut atau lebih tinggi.

10. _Fasal 9 memperuntukkan bagi peruntukan peralihan yang berhubung_

dengan apa-apa tindakan atau prosiding yang bermula atau belum selesai
sebaik sebelum tarikh permulaan kuat kuasa Akta ini iaitu tindakan atau
prosiding tersebut hendaklah diteruskan mengikut peruntukan di bawah Akta
ibu sebagaimana yang dipinda oleh Akta ini.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan pada masa ini.

[PN(U2)2724]


-----

