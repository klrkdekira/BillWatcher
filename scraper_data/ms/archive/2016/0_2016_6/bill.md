---
Year: 2016
Bill: D.R. 14/2016 - RUU Perancangan Bandar dan Desa (Pindaan) 2016 (Lulus)
Title: D.R. 14/2016 - RUU Perancangan Bandar dan Desa (Pindaan) 2016 (Lulus)
Download URL: https://www.parlimen.gov.my/files/billindex/pdf/2016/D.R.%2014_2016%20(BM).pdf
URL: https://www.parlimen.gov.my/files/billindex/pdf/2016/D.R.%2014_2016%20(BM).pdf
---
---
Reading:
D.R. 14/2016
Bacaan Pertama Pada:17/10/2016
Bacaan Kedua Pada:19/10/2016
Dibentang Oleh:YB Tan Sri Datuk Seri Haji Noh bin Omar - Menteri Kesejahteraan Bandar, Perumahan dan Kerajaan Tempatan
Diluluskan Pada:20/10/2016
Dibentang Oleh:YB Tan Sri Datuk Seri Haji Noh bin Omar - Menteri Kesejahteraan Bandar, Perumahan dan Kerajaan Tempatan
---

_Perancangan Bandar dan Desa (Pindaan)_ 1

**D.R. 14/2016**

RANG UNDANG-UNDANG

_b e r n a m a_

Suatu Akta untuk meminda Akta Perancangan Bandar dan Desa
1976.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas, pemakaian dan permulaan kuat kuasa**

**1. (1) Akta ini bolehlah dinamakan Akta Perancangan Bandar**
dan Desa (Pindaan) 2016.

(2) Akta ini terpakai bagi Semenanjung Malaysia dan Wilayah
Persekutuan Labuan.

(3) Akta ini mula berkuat kuasa di sesuatu Negeri pada tarikh
yang ditetapkan oleh Pihak Berkuasa Negeri, dengan persetujuan
Menteri, melalui pemberitahuan dalam _Warta Negeri._

(4) Akta ini mula berkuat kuasa di Wilayah Persekutuan
Kuala Lumpur, Wilayah Persekutuan Putrajaya dan Wilayah
Persekutuan Labuan pada tarikh yang ditetapkan oleh Menteri
yang bertanggungjawab bagi Wilayah Persekutuan Kuala Lumpur,
Wilayah Persekutuan Putrajaya dan Wilayah Persekutuan Labuan
melalui pemberitahuan dalam _Warta._


-----

2 _Rang Undang-Undang_

**Seksyen baharu** **20b**

**2. Akta Perancangan Bandar dan Desa 1976 [Akta 172], yang**
disebut “Akta ibu” dalam Akta ini, dipinda dengan memasukkan
selepas seksyen 20a seksyen yang berikut:

“Kewajipan untuk mendapatkan nasihat

**20b.** (1) Tanpa menjejaskan seksyen 20a, hendaklah menjadi
kewajipan tiap-tiap jabatan atau agensi Kerajaan Persekutuan
dan Kerajaan Negeri untuk mendapatkan nasihat Majlis
mengenai cadangan pemajuan yang berhubungan dengan—

_(a) apa-apa penebusgunaan pinggir laut tidak termasuk_

penebusgunaan bagi pembinaan jeti atau pemulihan
pantai; dan

_(b) apa-apa pembinaan infrastruktur utama negara_

termasuklah—

(i) lapangan terbang, pelabuhan laut, pelabuhan

darat, rangkaian pengangkutan kereta api,
lebuh raya, stesen jana kuasa, empangan dan
tapak pembuangan sisa toksik; dan

(ii) infrastruktur lain yang berkepentingan negara

sebagaimana yang ditentukan oleh Majlis.

(2) Bagi maksud mendapatkan nasihat Majlis di bawah
subseksyen (1), jabatan atau agensi Kerajaan Persekutuan
dan Kerajaan Negeri hendaklah mengemukakan kepada
Majlis cadangan pemajuan itu bersama dengan suatu laporan
penilaian impak sosial dan laporan lain sebagaimana yang
ditentukan oleh Majlis.”.

**Pindaan seksyen** **21a**

**3. Seksyen** 21a Akta ibu dipinda—

_(a) dalam subseksyen (1), dengan memasukkan selepas_

perenggan _(e) perenggan yang berikut:_

“(ea) analisis dan langkah-langkah mitigasi bagi impak

sosial dan impak lain sebagaimana yang ditentukan
oleh pihak berkuasa perancang tempatan;”; dan

_(b) dengan memotong subseksyen (1a)._


-----

_Perancangan Bandar dan Desa (Pindaan)_ 3

HURAIAN

Rang Undang-Undang ini bertujuan untuk meminda Akta Perancangan Bandar
dan Desa 1976 (“Akta 172”).

2. _Fasal 1 bertujuan untuk memperuntukkan tajuk ringkas, pemakaian dan_
permulaan kuat kuasa Akta yang dicadangkan.

3. _Fasal 2 bertujuan untuk memasukkan seksyen baharu_ 20b ke dalam
Akta 172.

Subseksyen 20b(1) yang dicadangkan bertujuan untuk mengenakan kewajipan

ke atas tiap-tiap jabatan atau agensi Kerajaan Persekutuan dan Kerajaan
Negeri untuk mendapatkan nasihat Majlis mengenai cadangan pemajuan yang
berhubungan dengan apa-apa penebusgunaan pinggir laut tidak termasuk
penebusgunaan bagi pembinaan jeti atau pemulihan pantai, dan pembinaan
infrastruktur utama negara termasuklah lapangan terbang, pelabuhan laut,
pelabuhan darat, rangkaian pengangkutan kereta api, lebuh raya, stesen jana
kuasa, empangan dan tapak pembuangan sisa toksik, dan infrastruktur lain
yang berkepentingan negara sebagaimana yang ditentukan oleh Majlis.

Kewajipan untuk mendapatkan nasihat Majlis dikenakan kerana potensi

impak pembangunan itu terutamanya terhadap alam sekitar, pembangunan sosial
dan pembangunan ekonomi negara dan Negeri. Pada peringkat negara, Majlis
akan dapat memberikan nasihat mengenai cadangan pemajuan dalam rangka
dasar negara terutamanya dari segi penyelarasan antara Negeri-Negeri dan
mengoptimumkan penggunaan sumber semula jadi dan kewangan. Kewajipan
ini adalah selaras dengan kewajipan yang dikenakan ke atas Jawatankuasa
Perancang Negeri di bawah subseksyen 22(2a) dan (2b) Akta 172 yang sedia
ada.

Subseksyen 20b(2) yang dicadangkan bertujuan untuk menghendaki jabatan

atau agensi Kerajaan Persekutuan dan Kerajaan Negeri untuk mengemukakan
kepada Majlis cadangan pemajuan bersama dengan laporan penilaian impak
sosial dan laporan lain sebagaimana yang ditentukan oleh Majlis bagi maksud
mendapatkan nasihat Majlis di bawah subseksyen 20b(1) yang dicadangkan.
Kehendak supaya laporan penilaian impak sosial dan laporan lain dikemukakan
kepada Majlis adalah untuk membolehkan Majlis memberikan nasihat yang
sewajarnya mengenai cadangan pemajuan berdasarkan laporan-laporan yang
dibuat itu.

4. _Fasal 3_ bertujuan untuk meminda seksyen 21a Akta 172. _Subfasal 3(a)_
bertujuan untuk memasukkan perenggan baharu 21a(ea) ke dalam Akta 172
untuk menghendaki kandungan laporan cadangan pemajuan dimasukkan
juga analisis dan langkah-langkah mitigasi bagi impak sosial dan impak
lain sebagaimana yang ditentukan oleh pihak berkuasa perancang tempatan.
Analisis dan langkah-langkah mitigasi bagi impak sosial dan impak lain adalah
penting untuk memastikan cadangan pemajuan disediakan setelah mengambil
kira keperluan penduduk setempat dan impak sosial yang negatif terhadap
penduduk setempat.


-----

4 _Rang Undang-Undang_

_Subfasal 3(b) bertujuan untuk memotong subseksyen_ 21a(1a) Akta 172

yang sedia ada untuk meniadakan kuasa budi bicara Pihak Berkuasa Negeri
dalam menghendaki suatu analisis implikasi sosial dimasukkan dalam laporan
cadangan pemajuan. Pindaan yang dicadangkan ini berbangkit daripada pindaan
dalam _subfasal 3(a)._

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya tidak dapat ditentukan sekarang ini.

[PN(U2)3023]


-----

