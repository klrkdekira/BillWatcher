---
Year: 2016
Bill: D.R. 9/2016 - RUU Hakmilik Strata (Pindaan) 2016 (Lulus)
Title: D.R. 9/2016 - RUU Hakmilik Strata (Pindaan) 2016 (Lulus)
Download URL: https://www.parlimen.gov.my/files/billindex/pdf/2016/D.R%209_2016%20(bm).pdf
URL: https://www.parlimen.gov.my/files/billindex/pdf/2016/D.R%209_2016%20(bm).pdf
---
---
Reading:
D.R. 9/2016
Bacaan Pertama Pada:23/05/2016
Bacaan Kedua Pada:25/05/2016
Dibentang Oleh:YB Datuk Sri Dr. Wan Junaidi (Menteri Sumber Asli dan Alam Sekitar)
Diluluskan Pada:26/05/2016
Dibentang Oleh:YB Datuk Sri Dr. Wan Junaidi (Menteri Sumber Asli dan Alam Sekitar)
---

_Hakmilik Strata (Pindaan)_ 1

**D.R. 9/2016**

RANG UNDANG-UNDANG

_b e r n a m a_

Suatu Akta untuk meminda Akta Hakmilik Strata 1985.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Hakmilik Strata (Pindaan)
2016.

(2) Akta ini mula berkuat kuasa di setiap Negeri pada tarikh
yang ditetapkan oleh Menteri, dengan kelulusan Majlis Tanah
Negara berhubung dengan Negeri itu, melalui pemberitahuan
dalam _Warta, dan Menteri boleh, dengan kelulusan Majlis Tanah_
Negara, menetapkan tarikh yang berlainan bagi permulaan kuat
kuasa peruntukan yang berlainan dalam Akta ini.

(3) Akta ini mula berkuat kuasa di Wilayah Persekutuan
Kuala Lumpur, Wilayah Persekutuan Putrajaya dan Wilayah
Persekutuan Labuan pada tarikh yang ditetapkan oleh Menteri
melalui pemberitahuan dalam Warta, dan Menteri boleh menetapkan
tarikh yang berlainan bagi permulaan kuat kuasa peruntukan yang
berlainan dalam Akta ini.


-----

2 _Rang Undang-Undang_

**Pindaan tajuk panjang**

**2.** Akta Hakmilik Strata 1985 [Akta 318], yang disebut “Akta ibu”
dalam Akta ini, dipinda dalam tajuk panjang dengan menggantikan
perkataan “dan pelupusan hakmilik-hakmilik” dengan perkataan
“, pelupusan hakmilik-hakmilik dan kutipan cukai”.

**Pindaan mukadimah**

**3.** Akta ibu dipinda dalam mukadimah dengan memasukkan
selepas perkataan “pemindahmilikan petak-petak dalam bangunan
atau tanah,” perkataan “kutipan cukai,”.

**Pindaan seksyen 4**

**4.** Seksyen 4 Akta ibu dipinda—

_(a)_ dalam takrif “petak tanah”, dengan memasukkan selepas

perkataan “empat tingkat” perkataan “(tidak termasuk
tingkat bawah tanah yang dikongsi)”;

_(b)_ dalam takrif “pemilik asal”, dengan memasukkan selepas

perkataan “pecah bahagian sesuatu bangunan” perkataan
“atau tanah”; dan

_(c)_ dengan memasukkan selepas takrif “Pendaftar” takrif yang

berikut:

‘ “cukai” mempunyai erti yang diberikan kepadanya
di bawah seksyen 5 Kanun Tanah Negara dan
termasuklah apa-apa jumlah wang tahunan yang kena
dibayar kepada Pihak Berkuasa Negeri berkaitan manamana petak atau blok sementara menurut seksyen 4c
melalui cukai dan apa-apa fi terhutang kepada Pihak
Berkuasa Negeri berkenaan dengan tunggakan cukai
melalui kaedah-kaedah di bawah seksyen 81;’.

**Pindaan seksyen 4a**

**5.** Subseksyen 4a(4) Akta ibu dipinda dengan memotong perkataan
“atau menggantikan mana-mana Borang dalam”.


-----

_Hakmilik Strata (Pindaan)_ 3

**Seksyen baharu 4c**

**6.** Akta ibu dipinda dengan memasukkan selepas seksyen 4b
seksyen yang berikut:

“Permulaan kuat kuasa cukai bagi petak atau blok

**sementara, dsb.**

**4c. (1) Menteri boleh, dengan kelulusan Majlis Tanah**
Negara, melalui pemberitahuan dalam _Warta, menetapkan_
suatu tarikh bagi permulaan kuat kuasa cukai bagi petak atau
blok sementara di mana-mana Negeri.

(2) Apabila mula berkuat kuasa pelaksanaan cukai bagi
petak atau blok sementara di mana-mana Negeri—

_(a)_ peruntukan Bahagian IVa hendaklah terpakai;

_(b)_ peruntukan bagi Akta ini hendaklah—

(i) setakat mana peruntukan itu berkait dengan

tatacara bagi pelaksanaan cukai bagi petak
atau blok sementara dan untuk maksud yang
berkaitan dengannya; dan

(ii) setakat mana peruntukan itu berkait dengan

endorsan yang perlu dibuat atau perkara lain
bersampingan dengannya untuk menguatkuasakan
cukai bagi petak atau blok sementara, kepada
dokumen hakmilik strata atau daftar strata,

dibaca dengan ubah suaian, pindaan, penambahan, pemotongan,
penggantian atau penyesuaian sebagaimana yang diperuntukkan
dalam Bahagian IVa.”.

**Pindaan seksyen 8**

**7.** Seksyen 8 Akta ibu dipinda—

_(a)_ dalam perenggan 8(2)(b), dengan menggantikan perkataan

“pengeluaran perakuan siap dan pematuhan” dengan
perkataan “bangunan siap”;


-----

4 _Rang Undang-Undang_

_(b)_ dalam perenggan 8(2)(c), dengan menggantikan perkataan

“pengeluaran perakuan siap dan pematuhan” dengan
perkataan “bangunan siap”;

_(c)_ dengan menggantikan subseksyen (8) dengan subseksyen

yang berikut:

“(8) Pemilik asal yang melakukan kesalahan
di bawah subseksyen (7) hendaklah, apabila disabitkan—

_(a)_ didenda tidak kurang daripada sepuluh ribu

ringgit tetapi tidak lebih daripada satu ratus ribu
ringgit atau dipenjarakan selama tempoh yang
tidak melebihi tiga tahun atau kedua-duanya
dan, dalam hal kesalahan yang berterusan,
didenda selanjutnya tidak kurang daripada satu
ratus ringgit tetapi tidak lebih daripada satu
ribu ringgit bagi setiap hari kesalahan itu terus
dilakukan; dan

_(b)_ mahkamah boleh memerintahkan pemilik asal

untuk memohon pecah bahagi bangunan atau
tanah dalam tempoh yang dinyatakan dalam
perintah itu.”; dan

_(d)_ dengan memasukkan selepas subseksyen (8) subseksyen

yang berikut:

“(9) Bagi maksud perenggan (2)(b), (c), (d) dan (e),
tarikh yang sesuatu bangunan itu siap atau telah siap
hendaklah pada tarikh perakuan siap dan pematuhan
dikeluarkan, diperakui oleh mana-mana pihak berkuasa
tempatan sebagai layak diduduki atau digunakan, atau
diperakui mengikut peruntukan mana-mana undangundang bertulis yang sedang berkuat kuasa.”.

**Pindaan seksyen 8a**

**8.** Seksyen 8a Akta ibu dipinda dengan memasukkan selepas
subseksyen (1) subseksyen yang berikut:

“(1a) Walau apa pun subseksyen (1), Pengarah Ukur, dalam
meluluskan permohonan bagi sijil cadangan pelan strata—

_(a)_ suatu bangunan khas; atau


-----

_Hakmilik Strata (Pindaan)_ 5

_(b)_ dalam mana-mana hal keadaan lain yang difikirkannya

patut,

boleh memberikan pengecualian bagi dokumen dalam
perenggan (1)(e) dan (h) atau menghendaki mana-mana dokumen
lain bersama dengan permohonan itu.”.

**Pindaan seksyen 9**

**9.** Subseksyen 9(1) Akta ibu dipinda—

_(a)_ dengan menggantikan perkataan “bangunan, bangunan

dan tanah, di bawah subseksyen 6(1) dan pecah bahagi
tanah di bawah subseksyen 6(1a)” dengan perkataan
“bangunan atau tanah”; dan

_(b)_ dengan menggantikan perenggan _(h)_ dengan perenggan

yang berikut:

“(h) suatu salinan yang diperakui sah perakuan siap dan

pematuhan atau sijil layak menduduki, mengikut
mana-mana yang berkenaan, kecuali—

(i) dalam hal di bawah perenggan 8(2)(a);

(ii) apabila bangunan diklasifikasikan sebagai

bangunan khas dan salinan yang diperakui
sah perakuan siap dan pematuhan atau sijil
layak menduduki itu tidak boleh didapati;
atau

(iii) dalam mana-mana hal keadaan lain apabila

Pentadbir Tanah berpuas hati bahawa
salinan yang diperakui sah perakuan siap
dan pematuhan atau sijil layak menduduki
itu boleh dikecualikan; dan”.

**Pindaan seksyen 9a**

**10.** Seksyen 9a Akta ibu dipinda dengan memotong perkataan
“, yang merupakan bangunan atau tanah yang boleh dipecahbahagikan
mengikut subseksyen 6(1) atau (1a),”.


-----

6 _Rang Undang-Undang_

**Pindaan seksyen 10**

**11.** Subseksyen 10(2) Akta ibu dipinda dengan memasukkan
selepas perkataan “pecah bahagi mana-mana bangunan” perkataan
“atau tanah”.

**Pindaan seksyen 17**

**12.** Seksyen 17 Akta ibu dipinda—

_(a)_ dalam subseksyen (3)—

(i) dengan menggantikan perkataan “Pendaftar” dengan

perkataan “Pengarah”; dan

(ii) dengan menggantikan perkataan “yang dinyatakan

dalam perakuan itu” dengan perkataan “buku
daftar strata itu dibuka”; dan

_(b)_ dalam subseksyen (5), dengan menggantikan perkataan

“Pendaftar” dengan perkataan “Pengarah”.

**Pindaan seksyen 17a**

**13.** Seksyen 17a Akta ibu dipinda—

_(a)_ dalam perenggan 17a(2)(a), dengan memasukkan selepas

perkataan “suatu pelan khas” perkataan “yang disediakan
oleh juruukur tanah”;

_(b)_ dalam perenggan 17a(2)(c), dengan menggantikan perkataan

“ditetapkan” dengan perkataan “ditentukan”; dan

_(c)_ dalam perenggan 17a(3)(c), dengan menggantikan perkataan

“dan apa-apa pindaan yang diluluskan padanya” dengan
perkataan “sebagaimana yang diluluskan melalui resolusi
komprehensif”.


-----

_Hakmilik Strata (Pindaan)_ 7

**Seksyen baharu 17b**

**14.** Akta ibu dipinda dengan memasukkan selepas seksyen 17a
seksyen yang berikut:

“Pemunyaan harta bersama dan penjagaan dokumen

**hakmilik keluaran**

**17b. (1) Perbadanan pengurusan hendaklah menjadi pemilik**
harta bersama dan penjaga dokumen hakmilik keluaran bagi
lot itu.

(2) Tertakluk kepada subseksyen (3), perbadanan pengurusan
hendaklah, berhubung dengan harta bersama, mempunyai
kuasa yang diberikan oleh Kanun Tanah Negara kepada
seorang pemilik berhubung dengan tanahnya.

(3) Perbadanan pengurusan itu—

_(a)_ hendaklah menjalankan semua kuasa yang disebut

dalam subseksyen (2) hanya atas kebenaran suatu
ketetapan sebulat suara (kecuali jika diperuntukkan
dengan khusus selainnya dalam Akta ini); dan

_(b)_ tidaklah mempunyai kuasa untuk memindahkan,

menggadaikan atau lien mana-mana bahagian harta
bersama yang merupakan sebahagian daripada
bangunan itu atau sebahagian daripada tanah yang
di atasnya terdiri bangunan itu.

(4) Jika sesuatu surat cara disempurnakan oleh perbadanan
pengurusan dalam menjalankan kuasanya di bawah subseksyen (2),
surat cara itu hendaklah disertakan dengan dokumen di bawah
meterai perbadanan pengurusan yang menyatakan bahawa—

_(a)_ ketetapan yang mengarahkan transaksi yang

dimaksudkan dengan surat cara itu telah diluluskan;
dan

_(b)_ transaksi itu menepati terma ketetapan itu.

(5) Surat cara yang disempurnakan di bawah subseksyen (4)
hendaklah, bagi faedah Pendaftar atau suatu pihak kepada
transaksi itu selain perbadanan pengurusan, menjadi keterangan
muktamad mengenai fakta yang diperakui.”.


-----

8 _Rang Undang-Undang_

**Pemotongan seksyen 19a**

**15.** Akta ibu dipinda dengan memotong seksyen 19a.

**Pindaan seksyen 20a**

**16.** Seksyen 20a Akta ibu dipinda dengan memasukkan selepas
subseksyen (1) subseksyen yang berikut:

“(1a) Walau apa pun subseksyen (1), Pengarah Ukur, dalam
meluluskan permohonan bagi sijil cadangan pelan strata—

_(a)_ suatu bangunan khas; atau

_(b)_ dalam mana-mana hal keadaan lain yang difikirkannya

patut,

boleh memberi pengecualian bagi dokumen dalam perenggan
(1)(e) dan _(i) atau menghendaki mana-mana dokumen lain_
bersama dengan permohonan itu.”.

**Pindaan seksyen 20b**

**17.** Subseksyen 20b(1) Akta ibu dipinda—

_(a)_ dengan menggantikan perenggan _(e) dengan perenggan_

yang berikut:

“(e) suatu salinan yang diperakui sah perakuan siap dan

pematuhan atau sijil layak menduduki, mengikut
mana-mana yang berkenaan, kecuali—

(i) dalam hal di bawah perenggan 20(2)(a);

(ii) apabila bangunan diklasifikasikan sebagai

bangunan khas dan salinan yang diperakui
sah perakuan siap dan pematuhan atau sijil
layak menduduki itu tidak boleh didapati;
atau

(iii) dalam mana-mana hal keadaan lain apabila

Pentadbir Tanah berpuas hati bahawa salinan
yang diperakui sah perakuan siap dan
pematuhan atau sijil layak menduduki itu
boleh dikecualikan; dan”; dan


-----

_Hakmilik Strata (Pindaan)_ 9

_(b)_ dalam perenggan _(f), dengan menggantikan perkataan_

“(d)” dengan perkataan “(c)”.

**Bahagian baharu IVa dan IVb**

**18.** Akta ibu dipinda dengan memasukkan selepas Bahagian IV
bahagian yang berikut:

“Bahagian IVa

KUTIPAN CUKAI

**Tafsiran**

**23a.** Dalam Bahagian ini, melainkan jika konteksnya

menghendaki makna yang lain—

“dokumen-dokumen hakmilik strata yang sedia
ada” ertinya apa-apa dokumen hakmilik strata yang
didaftarkan dan dikeluarkan sebelum permulaan kuat kuasa
seksyen 4c;

“dokumen hakmilik keluaran yang sedia ada bagi lot itu”
ertinya apa-apa dokumen hakmilik keluaran yang sedia ada
bagi lot itu yang dikeluarkan sebelum permulaan kuat kuasa
seksyen 4c;

“dokumen hakmilik keluaran strata yang sedia ada”
ertinya dokumen hakmilik keluaran strata yang sedia
ada yang dikeluarkan sebelum permulaan kuat kuasa
seksyen 4c.

**Cukai hendaklah menjadi hutang yang terhutang kepada**
**Pihak Berkuasa Negeri**

**23b. Cukai kena dibayar berkenaan dengan setiap petak atau**
blok sementara adalah suatu hutang yang terhutang kepada
Pihak Berkuasa Negeri dan, tanpa menjejaskan peruntukan
Akta ini yang berhubungan dengan pelucuthakan petak atau
blok sementara kerana tidak membayar bayaran baginya,
boleh didapatkan kembali melalui tindakan yang diambil
menurut seksyen 16 Kanun Tanah Negara.


-----

10 _Rang Undang-Undang_

**Penentuan dan pengiraan cukai**

**23c. (1) Apabila mula berkuatkuasanya seksyen 4c—**

_(a)_ Pentadbir Tanah hendaklah menentukan jumlah cukai;

dan

_(b)_ Pendaftar hendaklah—

(i) membuat memorial pada dokumen hakmilik

daftar dan keluaran bagi lot itu, tarikh cukai
bagi lot tersebut terhenti daripada berkuat kuasa
dan cukai bagi petak atau blok sementara mula
berkuat kuasa, walau apa pun apa-apa yang
terkandung dalam hakmilik bagi lot itu; dan

(ii) mengendorskan pada dokumen-dokumen hakmilik

strata jumlah cukai itu.

(2) Pendaftar hendaklah membuat memorial atau
mengendorskan dokumen hakmilik keluaran yang sedia ada
bagi lot itu dan dokumen hakmilik keluaran strata yang sedia
ada menurut subperenggan _(b)(i) atau (ii) apabila hakmilik_
berkaitan dikemukakan kepadanya.

(3) Cukai yang dikenakan berkenaan dengan petak atau
blok sementara hendaklah kena dibayar bermula dari awal
tahun kalendar.

(4) Berhubung dengan dokumen-dokumen hakmilik strata
yang sedia ada, cukai bagi petak atau blok sementara hendaklah
kena dibayar bermula dari awal tahun kalendar.

(5) Berhubung dengan dokumen-dokumen hakmilik strata
yang didaftarkan selepas permulaan kuat kuasa seksyen 4c,
cukai tersebut hendaklah kena dibayar bermula dari awal
tahun kalendar yang berikutnya.

(6) Cukai yang kena dibayar berhubung dengan manamana tahun kalendar hendaklah dibayar sepenuhnya pada
hari pertama tahun itu dan, jika tidak dibayar terlebih awal,
hendaklah dianggap bagi maksud Akta ini menjadi sebagai
tunggakan pada hari pertama bulan Jun dalam tahun itu.


-----

_Hakmilik Strata (Pindaan)_ 11

(7) Bagi maksud subseksyen (6), subseksyen 94(2) Kanun
Tanah Negara dan ubah suaian sebagaimana dinyatakan
di perenggan 1 Jadual Kedua Belas Kanun Tanah Negara
hendaklah terpakai.

(8) Bagi maksud perenggan (1)(a), cukai bagi petak atau
blok sementara—

_(a)_ hendaklah dikira berdasarkan kadar meter persegi

bagi setiap petak, atau petak dan petak aksesori,
atau blok sementara, mengikut mana-mana yang
berkenaan; dan

_(b)_ tunggakan cukai bagi lot itu bolehlah—

(i) dimasukkan berkadaran dengan unit syer dan

unit syer sementara; atau

(ii) didapatkan kembali melalui apa-apa cara yang

ditetapkan.

(9) Jika cukai yang dikira berkenaan dengan mana-mana
petak atau blok sementara terdiri atau meliputi pecahan satu
ringgit, cukai itu hendaklah digenapkan menjadi satu ringgit
atau ringgit yang terdekat melebihi amaun yang dikira,
mengikut mana-mana yang berkenaan.

(10) Peruntukan seksyen ini hendaklah mempunyai kuat
kuasa tertakluk kepada apa-apa pengurangan atau perebatan
cukai yang diberi atau dibenarkan menurut kaedah-kaedah
yang dibuat di bawah perenggan 81(1)(aa) dan kepada apaapa pemberian kuasa yang diberi bagi pembayaran secara
ansuran atau penangguhan bayaran mana-mana cukai.

**Di mana cukai boleh dibayar**

**23d. Cukai yang kena dibayar berkenaan dengan petak**
atau blok sementara hendaklah dibayar oleh atau bagi pihak
pemilik di—

_(a)_ pejabat Pentadbir Tanah atau mana-mana tempat lain

yang Pentadbir Tanah fikirkan patut; atau


-----

12 _Rang Undang-Undang_

_(b)_ tempat lain yang ditetapkan atau melalui mana
mana orang atau badan yang diluluskan oleh Pihak
Berkuasa Negeri.

**Notis tuntutan**

**23e. (1) Jika apa-apa cukai yang kena dibayar berhubung**
dengan mana-mana petak atau blok sementara adalah tertunggak,
Pentadbir Tanah boleh menyebabkan supaya disampaikan
kepada pemilik itu suatu notis tuntutan dalam Borang 11.

(2) Sebaik Borang 11 disampaikan kepada pemilik,
Pentadbir Tanah hendaklah menyebabkan disampaikan kepada
setiap pemegang gadaian, pemajak, pemajak kecil, penyewa,
pemegang-lien, pengkaveat dan pemegang ismen, suatu salinan
Borang 11.

(3) Suatu nota penyampaian Borang 11 di bawah subseksyen (1)
hendaklah diendorskan oleh atau atas permintaan Pentadbir
Tanah, pada dokumen hakmilik daftar petak atau blok sementara
yang notis itu berkaitan.

**Hak pemegang gadaian, pemegang pajakan dsb., untuk**
**membayar jumlah wang yang dituntut**

**23f.** (1) Jumlah wang yang dituntut dalam Borang 11 boleh
dibayar kepada Pentadbir Tanah dalam tempoh yang dinyatakan
dalam Borang 11 oleh mana-mana orang atau badan yang
berikut sebagai tambahan kepada pemilik:

_(a)_ mana-mana pemegang gadaian, orang atau badan yang

mempunyai kepentingan berdaftar yang melibatkan
petak atau blok sementara itu (termasuklah satu
gadaian apa-apa pajakan atau pajakan kecil);

_(b)_ mana-mana orang atau badan yang mempunyai suatu

lien ke atas petak atau blok sementara itu, atau ke
atas mana-mana pajakan atau pajakan kecil;

_(c)_ mana-mana orang atau badan yang menduduki mana
mana bahagian di bawah mana-mana tenansi yang
bebas daripada pendaftaran yang dilindungi oleh


-----

_Hakmilik Strata (Pindaan)_ 13

suatu pengendorsan pada dokumen hakmilik daftar
kepada petak atau blok sementara itu di bawah
seksyen 317 Kanun Tanah Negara; dan

_(d)_ mana-mana orang atau badan yang mempunyai tuntutan

yang dilindungi oleh kaveat yang menyentuh petak
atau blok sementara itu atau apa-apa kepentingan
dalamnya.

(2) Apa-apa jumlah wang yang dibayar oleh seseorang
pemegang gadaian menurut subseksyen (1) hendaklah ditambah
kepada, dan disifatkan bagi semua maksud Akta ini menjadi
sebahagian daripada, bayaran pertama yang menjadi terhutang
kepadanya di bawah gadaian itu.

(3) Apa-apa jumlah wang yang dibayar oleh mana-mana
orang atau badan lain yang disebut dalam subseksyen (1)—

_(a)_ hendaklah didapatkan semula dari pemilik melalui

tindakan sivil; dan

_(b)_ boleh, jika dibayar oleh pemegang pajakan, pemegang

pajakan kecil atau penyewa, didapatkan semula secara
alternatif melalui potongan apa-apa sewa pada masa
itu atau selepasnya yang kena dibayar kepadanya
di bawah pajakan, pajakan kecil atau tenansi.

(4) Mana-mana pemegang pajakan, pemegang pajakan kecil
atau penyewa yang mengalami apa-apa tanggungan tambahan,
atau mengalami apa-apa potongan, di bawah seksyen ini
boleh mendapat semula jumlah wang itu sama ada melalui
tindakan sivil terhadap pemilik atau dengan cara pemotongan
apa-apa sewaan masa itu atau selepasnya yang kena dibayar
olehnya di bawah pajakan, pajakan kecil atau tenansi.

**Kesan pembayaran jumlah wang yang dituntut**

**23g. Jika kesemua jumlah wang yang dituntut melalui**
Borang 11 dibayar kepada Pentadbir Tanah dalam masa
yang ditetapkan di dalamnya, notis itu hendaklah terhenti
daripada mempunyai kesan, dan Pentadbir Tanah hendaklah
membatalkan, atau menyebabkan supaya dibatalkan, nota
yang diendorskan menurut subseksyen 23e(3) pada dokumen
hakmilik daftar kepada petak atau blok sementara yang notis
itu berkaitan.


-----

14 _Rang Undang-Undang_

**Pelucuthakan kerana tidak membayar jumlah wang yang**
**dituntut**

**23h. (1) Pentadbir Tanah tidak boleh dalam tempoh yang**
dinyatakan dalam Borang 11 menerima apa-apa pembayaran
oleh atau bagi pihak mana-mana orang atau badan suatu
jumlah yang kurang daripada jumlah wang yang dituntut.

(2) Pentadbir Tanah hendaklah, sekiranya habis tempoh
yang dinyatakan dalam Borang 11 itu kesemua jumlah wang
itu belum dibayar kepadanya, dengan perintah—

_(a)_ mengisytiharkan bahawa petak atau blok sementara

itu dilucut hak kepada Pihak Berkuasa Negeri; dan

_(b)_ meletak hak pada dan mendaftarkan atas nama mana
mana Pihak berkuasa berkanun yang ditetapkan
untuk memegang petak atau blok sementara bagi
pihak, dan bagi faedah, Pihak Berkuasa Negeri.

**Kuasa Pihak Berkuasa Negeri untuk menyemak cukai**
**secara berkala**

**23i. (1) Tertakluk kepada subseksyen (5), Pihak Berkuasa**
Negeri boleh dari semasa ke semasa menyemak mengikut
peruntukan seksyen ini cukai yang kena dibayar berkenaan
dengan petak atau blok sementara di dalam Negeri itu.

(2) Apa-apa penyemakan cukai di bawah seksyen ini
hendaklah diperluas kepada semua petak atau blok sementara
di dalam Negeri itu kecuali petak atau blok sementara manamana kelas atau perihalan yang Pihak Berkuasa Negeri fikirkan
sesuai untuk dikecualikan.

(3) Apabila membuat apa-apa penyemakan cukai di bawah
seksyen ini, Pihak Berkuasa Negeri boleh—

_(a)_ menaikkan atau mengurangkan pada kadar yang sama

cukai yang hendak dibayar berhubung dengan semua
petak atau blok sementara yang penyemakan cukai
itu diperluas; atau


-----

_Hakmilik Strata (Pindaan)_ 15

_(b)_ membuat peruntukan yang berlainan bagi kelas

atau perihalan yang berlainan bagi petak atau blok
sementara itu, sama ada—

(i) peruntukan untuk menaikkan atau mengurangkan

cukai pada kadar yang sama; atau

(ii) peruntukan yang mengenakan suatu kadar baharu

bagi cukai ke atasnya.

(4) Pada menjalankan kuasa yang diberikan oleh seksyen
ini, Pihak Berkuasa Negeri tidak boleh mengambil kira
kenaikan pada nilai petak atau blok sementara disebabkan
kemajuan.

(5) Apa-apa penyemakan cukai di bawah seksyen ini
hendaklah dibuat pada bila-bila masa sebagaimana Pihak
Berkuasa Negeri boleh, dengan kelulusan Majlis Tanah
Negara, menentukan, tetapi—

_(a)_ pada semakan pertama, penyemakan cukai itu

hendaklah—

(i) berkuat kuasa tidak kurang daripada sepuluh

tahun selepas mula berkuatkuasanya Bahagian
ini; dan

(ii) dibuat bersama penyemakan cukai di bawah

seksyen 101 Kanun Tanah Negara; dan

_(b)_ mana-mana semakan terkemudian hendaklah—

(i) berkuat kuasa tidak kurang daripada sepuluh

tahun selepas semakan terakhir cukai itu; dan

(ii) dibuat bersama penyemakan cukai di bawah

seksyen 101 Kanun Tanah Negara.

(6) Jika suatu penyemakan cukai telah dibuat di bawah
seksyen ini, Pendaftar atau Pentadbir Tanah hendaklah, dengan
seberapa segera yang boleh—

_(a)_ meminda amaun cukai yang diendorskan pada

dokumen hakmilik, dan kena dibayar berkenaan


-----

16 _Rang Undang-Undang_

dengan, petak atau blok sementara yang terkesan
oleh penyemakan dengan menggantikan cukai yang
disemak bagi amaun tersebut; dan

_(b)_ mencatatkan tarikh membuat pindaan dan kuasa

berkenaan dengannya dan mengesahkan pindaan itu
di bawah tandatangan dan meterainya.

**Kesan penamatan pecah bahagian**

**23j. Berhubung dengan memorial yang dibuat menurut**
subseksyen 57(2), Pendaftar hendaklah membuat suatu
memorial pada dokumen hak milik daftar dan keluaran bagi
lot itu, tarikh yang cukai bagi lot itu mula berkuat kuasa
pada tahun kalendar yang berikutnya pada semakan terkini
menurut seksyen 101 Kanun Tanah Negara.

Bahagian IVb

PELUCUTHAKAN DAN PELETAKHAKAN

**Tafsiran**

**23k.** Dalam Bahagian ini, melainkan jika konteksnya

menghendaki makna yang lain—

“penerima pindahan” ertinya Pihak berkuasa berkanun yang
ditetapkan untuk didaftarkan sebagai pemilik baharu melalui
peletakhakan untuk memegang petak atau blok sementara
bagi pihak, dan bagi faedah, Pihak Berkuasa Negeri;

“bekas pemilik” ertinya orang, atau badan, yang sebaik
sebelum perkembalian petak atau blok sementara kepada
Pihak Berkuasa Negeri adalah pemilik bagi petak atau blok
sementara itu.

**Perkembalian kepada Pihak Berkuasa Negeri dan**
**peletakhakan mula berkuat kuasa apabila pemberitahuan**
**disiarkan dalam** **_Warta_**

**23l. (1) Pentadbir Tanah hendaklah, selepas membuat suatu**
perintah di bawah seksyen 23h Akta ini atau seksyen 129


-----

_Hakmilik Strata (Pindaan)_ 17

Kanun Tanah Negara berhubung dengan mana-mana petak
atau blok sementara, menyiarkan di dalam _Warta suatu_
pemberitahuan dalam Borang 12.

(2) Pentadbir Tanah hendaklah, dengan seberapa segera
yang boleh, selepas penyiaran Borang 12 dalam _Warta—_

_(a)_ menyebabkan suatu salinan pemberitahuan

di bawah subseksyen (1) dihantar kepada perbadanan
pengurusan; dan

_(b)_ menyiarkan pemberitahuan mengikut seksyen 433

Kanun Tanah Negara.

(3) Pendaftar hendaklah, selepas penyiaran dalam
perenggan (2)(b), membuat suatu memorial yang menyatakan
petak atau blok sementara itu telah dilucut hak dan diletak
hak pada penerima pindahan pada dokumen hakmilik daftar
dan dokumen hakmilik keluaran.

**Kesan pelucuthakan**

**23m. Apabila mula berkuat kuasa apa-apa pelucuthakan**
berhubung dengan mana-mana petak atau blok sementara
di bawah Bahagian ini—

_(a)_ petak atau blok sementara itu hendaklah dikembalikan

dan diletak hak pada penerima pindahan, bebas
dan terlepas daripada apa-apa kepentingan yang
sedia ada atau yang boleh timbul sebaik sebelum
pelucuthakan itu mula berkuat kuasa;

_(b)_ Pentadbir Tanah, melalui notis dalam _Warta dalam_

Borang 12, mengisytiharkan petak atau blok sementara
yang dikembalikan kepada Pihak Berkuasa Negeri
hendaklah diletak hak dan didaftarkan atas nama
penerima pindahan untuk memegang petak atau blok
sementara itu bagi pihak, dan bagi faedah, Pihak
Berkuasa Negeri;

_(c)_ hendaklah juga diletak hak pada penerima pindahan

tanpa apa-apa tunggakan yang berhubungan dengan
caruman, hutang dan apa-apa bayaran tertunggak


-----

18 _Rang Undang-Undang_

yang kena dibayar di bawah Akta Pengurusan Strata
2013 [Akta 757] yang bertanggungan kepada bekas
pemilik;

_(d)_ hendaklah terletak hak pada penerima pindahan,

tanpa bayaran pampasan, apa-apa petak atau blok
sementara yang pada masa itu wujud di atas tanah
itu; dan

_(e)_ apa-apa butiran hasil tanah yang pada masa itu

terhutang kepada Pihak Berkuasa Negeri berhubung
dengan petak atau blok sementara itu hendaklah
dihapuskan.

**Petak atau blok sementara tidak boleh dipindah milik**
**semasa tempoh rayuan terhadap pelucuthakan**

**23n. (1) Jika mana-mana petak atau blok sementara telah**
dikembalikan dan terletak hak kepada penerima pindahan
oleh sebab bermulanya kuat kuasa mana-mana pelucuthakan
di bawah Bahagian ini, penerima pindahan hendaklah tidak
menguatkuasakan urus niaga yang dibenarkan di bawah Penggal
IV Kanun Tanah Negara pada bila-bila masa sebelum—

_(a)_ tamatnya tempoh tiga bulan di bawah seksyen 418

Kanun Tanah Negara yang suatu rayuan dibuat di
hadapan mahkamah terhadap perintah Pentadbir
Tanah di bawah seksyen 23h Akta ini atau seksyen
129 Kanun Tanah Negara; atau

_(b)_ penentuan rayuan itu dan apa-apa prosiding yang

berbangkit daripadanya (jika rayuan sedemikian
dibuat dalam tempoh itu).

(2) Peruntukan subseksyen (1) hendaklah tidak menjejaskan
kuasa Pihak Berkuasa Negeri di bawah seksyen 23o untuk
membatalkan pelucuthakan pada bila-bila masa atas petisyen
oleh bekas pemilik sejurus sebelum pelucuthakan itu mula
berkuat kuasa.


-----

_Hakmilik Strata (Pindaan)_ 19

**Kuasa Pihak Berkuasa Negeri untuk membatalkan**
**pelucuthakan, dsb.**

**23** **o. (1) Mana-mana bekas pemilik sebaik sebelum**
pelucuthakan di bawah Bahagian ini boleh pada bila-bila
masa memohon melalui suatu petisyen kepada Pihak Berkuasa
Negeri untuk membatalkan pelucuthakan itu.

(2) Pihak Berkuasa Negeri boleh atas budi bicara mutlaknya
menolak atau membenarkan apa-apa petisyen di bawah
seksyen ini, dan jika Pihak Berkuasa Negeri membenarkan
petisyen itu, boleh berbuat demikian dengan syarat bayaran
telah dibuat oleh pempetisyen—

_(a)_ jika pelucuthakan itu melibatkan cukai yang tidak

dibayar—

(i) semua jumlah tertunggak yang dikehendaki

dibayar oleh notis tuntutan yang disampaikan
di bawah seksyen 23e Akta ini;

(ii) suatu penalti, tidak melebihi enam kali jumlah

wang yang dia dikehendaki membayar di bawah
subperenggan (i), sebagaimana yang Pihak
Berkuasa Negeri fikirkan patut dikenakan; dan

(iii) suatu jumlah wang lain yang dibayar oleh

penerima pindahan apabila berkuatkuasanya
pelucuthakan menurut subseksyen 23l(3);

_(b)_ jika pelucuthakan melibatkan suatu pelanggaran

syarat, Pihak Berkuasa Negeri boleh menentukan
suatu amaun berkenaan dengan perbelanjaan yang
disebabkan oleh daripada pelucuthakan itu; dan

_(c)_ semua jumlah yang disebut dalam perenggan (a) atau

_(b) hendaklah dibayar dalam tempoh satu bulan_
bermula dari tarikh ia dimaklumkan.

(3) Apabila pempetisyen gagal untuk menyelesaikan
jumlah yang dikehendaki dibayar di bawah perenggan (2)(c),
kebenaran petisyen bagi pembatalan pelucuthakan itu hendaklah
terbatal dan tidak sah.


-----

20 _Rang Undang-Undang_

(4) Selepas pembayaran semua jumlah wang yang dinyatakan
dalam perenggan (2)(c) dibuat, Pendaftar hendaklah membuat
suatu memorial bagi menguatkuasakan peletakhakan petak atau
blok sementara kepada pempetisyen pada dokumen-dokumen
hakmilik daftar dan keluaran.

**Rayuan terhadap pelucuthakan**

**23p. (1) Kesahan mana-mana pelucuthakan di bawah Bahagian**
ini tidaklah boleh dipersoal dalam mana-mana mahkamah
kecuali dengan cara, atau dalam prosiding terkemudian, suatu
rayuan di bawah seksyen 418 Kanun Tanah Negara terhadap
perintah Pentadbir Tanah di bawah seksyen 23h Akta ini atau
seksyen 129 Kanun Tanah Negara, dan walau apa pun dalam
mana-mana undang-undang bertulis lain, tiada apa-apa rayuan
hendaklah dimulakan selepas tamat tempoh tiga bulan yang
dibenarkan di bawah seksyen 418 Kanun Tanah Negara.

(2) Tiada apa jua perintah oleh Pentadbir Tanah di bawah
seksyen 23h Akta ini atau seksyen 129 Kanun Tanah Negara
hendaklah diketepikan oleh mana-mana mahkamah kecuali
atas alasan ia dibuat berlawanan dengan peruntukan Bahagian
ini, atau adanya kegagalan pada pihak Pentadbir Tanah untuk
mematuhi kehendak mana-mana peruntukan sedemikian, dan
tiada perintah sedemikian hendaklah diketepikan hanya oleh
sebab apa-apa ketidakaturan dalam bentuk atau penyampaian
mana-mana notis di bawah Bahagian IVa dan Bahagian ini
melainkan jika, pada pendapat mahkamah, ketidakaturan itu
adalah suatu sifat yang penting.

(3) Dalam apa-apa rayuan atau prosiding lain seperti yang
disebut dalam subseksyen (1), ia hendaklah dianggap sehingga
dibuktikan sebaliknya bahawa semua notis yang dikehendaki
disampaikan di bawah Bahagian IVa dan Bahagian ini telah
disampaikan dengan sempurna dan menurut peraturan.

(4) Peruntukan subseksyen (1) tidaklah menyentuh hak
mana-mana orang atau badan untuk mengambil suatu tindakan
bagi ganti rugi terhadap Pihak Berkuasa Negeri, atau (tertakluk
kepada seksyen 22 Kanun Tanah Negara), terhadap mana-mana
pegawai yang dilantik oleh Pihak Berkuasa Negeri, berkenaan
dengan apa-apa perbuatan atau perkara yang dilakukan dengan
salahnya, atau diperintah supaya dilakukan atau ditinggalkan


-----

_Hakmilik Strata (Pindaan)_ 21

daripada dilakukan, berkaitan dengan apa-apa pelucuthakan
di bawah Bahagian ini.”.

**Pindaan tajuk Bahagian V**

**19.** Tajuk Bahagian V Akta ibu dipinda dengan menggantikan
perkataan “BANGUNAN-BANGUNAN YANG DIPECAH BAHAGI:”
dengan perkataan “BANGUNAN ATAU TANAH YANG DIPECAH
BAHAGI:”.

**Pindaan seksyen 25**

**20.** Seksyen 25 Akta ibu dipinda dengan memasukkan selepas
subseksyen (1) subseksyen yang berikut:

“(1a) Tiada permohonan di bawah subseksyen (1) boleh

dibuat melainkan jika—

_(a)_ berhubung dengan pecahan petak, syarat nyata bagi

petak baharu tidak bertentangan dengan syarat
nyata petak yang terlibat; atau

_(b)_ berhubung dengan penyatuan petak—

(i) syarat nyata bagi petak yang terlibat tidak

bertentangan antara satu sama lain; dan

(ii) syarat nyata bagi petak baharu tidak bertentangan

dengan syarat nyata petak yang terlibat.”.

**Pindaan seksyen 33a**

**21.** Seksyen 33a Akta ibu dipinda dengan memasukkan selepas
perkataan “bangunan” perkataan “atau tanah”.

**Pindaan seksyen 34**

**22.** Seksyen 34 Akta ibu dipinda dengan memasukkan selepas
subseksyen (3) subseksyen yang berikut:

“(4) Pemilik tidak dibenarkan untuk memohon bagi meminda
apa-apa syarat nyata ke atas dokumen hakmilik stratanya.”.


-----

22 _Rang Undang-Undang_

**Pindaan seksyen 35**

**23.** Subseksyen 35(2) Akta ibu dipinda dengan memasukkan
selepas perkataan “bangunan” perkataan “atau tanah”.

**Pindaan tajuk Bahagian VIII**

**24.** Tajuk Bahagian VIII Akta ibu dipinda dengan memasukkan
selepas perkataan “BANGUNAN” perkataan “ATAU TANAH”.

**Pindaan seksyen 56**

**25.** Seksyen 56 Akta ibu dipinda—

_(a)_ dalam nota bahu, dengan memasukkan selepas perkataan

“bangunan” perkataan “atau tanah”; dan

_(b)_ dalam subseksyen (1), dengan memasukkan selepas

perkataan “bangunan” perkataan “atau tanah”.

**Pindaan seksyen 57**

**26.** Seksyen 57 Akta ibu dipinda—

_(a)_ dalam subseksyen (1)—

(i) dengan memasukkan sebelum perkataan “boleh

diarahkan melalui ketetapan sebulat suara” perkataan
“selepas memastikan bahawa tiada hasil tanah
yang tertunggak”; dan

(ii) dengan memasukkan selepas perkataan “pecah

bahagian bangunan” perkataan “atau tanah”.

_(b)_ dalam subseksyen (2), dengan menggantikan perkataan

“Pendaftar” dengan perkataan “dan sekiranya Pendaftar
berpuas hati, dia”;

_(c)_ dalam subseksyen (3), dengan memasukkan selepas

perkataan “bangunan” perkataan “atau tanah”;


-----

_Hakmilik Strata (Pindaan)_ 23

_(d)_ dalam subseksyen (4), dengan menggantikan perenggan (d)

dengan perenggan yang berikut:

“(d) bekas pemilik itu boleh melalui ketetapan sebulat

suara mengarahkan perbadanan pengurusan—

(i) memindahkan lot itu kepada seorang atau

beberapa orang daripada bekas pemilik
itu atau kepada mana-mana orang atau
badan lain; dan

(ii) menentukan tempoh masa yang munasabah

bagi perbadanan pengurusan terus wujud
bagi menyelesaikan hal ehwalnya; dan”;

_(e)_ dalam subseksyen (6)—

(i) dalam perenggan _(a)—_

(A) d e n g a n m e n g g a n t i k a n p e r k a t a a n

“menggulungkan” dengan perkataan
“menyelesaikan”; dan

(B) dengan memotong perkataan “dan” selepas

perkataan “dari wujud;”; dan

(ii) dengan memasukkan selepas perenggan (a) perenggan

yang berikut:

“(aa) memberitahu Pendaftar suatu tarikh

perbadanan pengurusan itu hendaklah terhenti
kewujudannya; dan”; dan

_(f)_ dalam subseksyen (8)—

(i) dalam takrif “bekas pemegang gadaian”, dengan

memasukkan selepas perkataan “bangunan”,
di mana-mana jua terdapat, perkataan “atau
tanah”; dan

(ii) dalam takrif “bekas pemilik”—

(A) dengan menggantikan perkataan “bangunan

yang dipecah bahagi” dengan perkataan


-----

24 _Rang Undang-Undang_

“bangunan atau tanah yang dipecah bahagi”;
dan

(B) dengan memasukkan selepas perkataan “petak

dalam bangunan” perkataan “atau tanah”.

**Bahagian baharu VIIIa**

**27.** Akta ibu dipinda dengan memasukkan selepas Bahagian VIII
bahagian yang berikut:

“Bahagian VIIIa

KESAN PENGAMBILAN BANGUNAN ATAU TANAH

YANG DIPECAH BAHAGI

**Tatacara mengambil milik formal mana-mana bangunan**
**atau tanah yang dipecah bahagi**

**57a. (1)** Apabila mengambil milik secara formal keseluruhan
atau sebahagian bangunan atau tanah yang dipecah bahagi
di bawah Akta Pengambilan Tanah 1960 [Akta 486], Jadual
Ketujuh hendaklah terpakai setakat yang berkaitan dengan
tatacara bagi ubah suaian daftar strata yang berkaitan, hal
ehwal perbadanan pengurusan dan maksud-maksud lain yang
berkaitan dengannya.

(2) Lain-lain peruntukan Akta ini yang berkaitan dengan
bentuk dokumen hakmilik strata, tatacara bagi penyediaan
dan pendaftaran apa-apa dokumen hakmilik strata, hendaklah
dibaca dengan ubah suaian, pindaan, penambahan, pemotongan,
penggantian atau penyesuaian sebagaimana yang diperuntukkan
dalam Jadual Ketujuh.

(3) Menteri boleh, dengan kelulusan Majlis Tanah Negara,
melalui perintah yang disiarkan dalam _Warta,_ membuat
apa-apa pindaan kepada Jadual Ketujuh.”.


-----

_Hakmilik Strata (Pindaan)_ 25

**Pindaan seksyen 81**

**28.** Subseksyen 81(1) Akta ibu dipinda—

_(a)_ dengan memasukkan selepas perenggan _(a) perenggan_

yang berikut:

“(aa) pengiraan kadar cukai kena dibayar berhubung

dengan mana-mana petak atau blok sementara;

_(ab) kutipan, pengurangan, perebatan, pembayaran secara_

ansuran, penangguhan pembayaran cukai, atau
apa-apa perkara bersampingan yang berhubungan
dengan cukai bagi petak atau blok sementara dan
pelucuthakan;”; dan

_(b)_ dengan menggantikan perenggan _(c) dengan perenggan_

yang berikut:

“(c) jenis bangunan, hal keadaan yang bangunan itu,

atau apa-apa faktor lain yang berhubungan dengan
bangunan, untuk dikelaskan sebagai bangunan
khas;”.

**Pindaan Jadual Kelima**

**29.** Jadual Kelima kepada Akta ibu dipinda—

_(a)_ dalam kepala, dengan memasukkan di bawah perkataan

“[Seksyen 4a]” perkataan “SISTEM PENGKOMPUTERAN
HAKMILIK STRATA”;

_(b)_ dalam perenggan 1, dengan memasukkan selepas takrif

“dokumen hakmilik daftaran cetakan komputer” takrif
yang berikut:

‘ “dokumen daftar strata sedia ada” ertinya apa-apa
daftar strata termasuklah dokumen indeks daftar strata
sedia ada, dokumen penyata daftar strata, salinan
pelan strata yang diperakui dan tiap-tiap dokumen
hakmilik daftar strata yang bersepadan dengan setiap
petak dan, jika ada, blok sementara yang didaftarkan


-----

26 _Rang Undang-Undang_

sebelum atau selepas permulaan kuat kuasa Sistem
Pengkomputeran Hakmilik Strata dalam mana-mana
Pejabat Pendaftaran Tanah menurut seksyen 4a;’; dan

_(c)_ dalam subperenggan 5(6), dengan menggantikan perkataan

“dokumen hakmilik yang sedia ada” dengan perkataan
“dokumen daftar strata sedia ada”.

**Jadual baharu Ketujuh**

**30.** Akta ibu dipinda dengan memasukkan selepas Jadual Keenam
jadual yang berikut:

“Jadual Ketujuh

[Seksyen 57a]

KESAN PENGAMBILAN BANGUNAN ATAU TANAH YANG

DIPECAH BAHAGI

**Tafsiran**

**1. Dalam Jadual ini, melainkan jika konteksnya menghendaki makna yang**
lain—

“bekas pemilik” ertinya seseorang atau suatu badan yang, sebaik sebelum

mengambil milik secara formal keseluruhan atau sebahagian bangunan
atau tanah yang dipecah bahagi, ialah pemilik petak dalam bangunan
atau tanah atau blok sementara di atas tanah terletaknya bangunan itu;

“Kanun” ertinya Kanun Tanah Negara 1965 [Akta 56/1965].

**Pengambilan keseluruhan lot dengan bangunan atau tanah yang dipecah**
**bahagi**

**2. Dalam hal jika keseluruhan lot dengan bangunan atau tanah yang dipecah**
bahagi diambil di bawah Akta Pengambilan Tanah 1960—

_(a)_ perbadanan pengurusan hendaklah mencairkan apa-apa aset dan

membahagikan apa-apa keuntungan kepada bekas pemilik berkadaran
berdasarkan unit syer atau unit syer sementara yang dipegang oleh
bekas pemilik itu sebaik sebelum diambil milik secara formal;

_(b)_ perbadanan pengurusan hendaklah menentukan tempoh masa

yang munasabah bagi perbadanan pengurusan terus wujud untuk
menyelesaikan hal ehwalnya;


-----

_Hakmilik Strata (Pindaan)_ 27

_(c)_ perbadanan pengurusan hendaklah terus wujud untuk seberapa lama

yang munasabah untuk menyelesaikan hal ehwalnya dan hendaklah
kemudian terhenti kewujudannya;

_(d)_ perbadanan pengurusan hendaklah memaklumkan Pendaftar tarikh

yang perbadanan pengurusan itu hendaklah terhenti kewujudannya;
dan

_(e)_ Pendaftar hendaklah membatalkan buku daftar strata yang berkaitan.

**Pengambilan sebahagian lot dengan bangunan atau tanah yang dipecah**
**bahagi**

**3. Dalam hal jika sebahagian lot (termasuk bangunan atau tanah yang**
dipecah bahagi) diambil di bawah Akta Pengambilan Tanah 1960—

_(a)_ dokumen hakmilik strata yang masih wujud berkaitan dengan petak

atau blok sementara yang tidak diambil hendaklah dikekalkan dan
terus berkuat kuasa;

_(b)_ Pendaftar hendaklah mengendorskan hakmilik sambungan lot itu

dan lain-lain kemasukan yang berkaitan dalam daftar strata yang
berkaitan;

_(c)_ suatu pelan strata baharu yang diperakui hendaklah disediakan

bagi petak atau blok sementara yang tidak diambil dan hendaklah
dimasukkan dalam daftar strata yang berkaitan; dan

_(d)_ Pengarah hendaklah meluluskan unit syer baharu yang dicadangkan,

jika ada, yang diuntukkan kepada petak atau blok sementara yang
tidak diambil, jika saksama, dan Pendaftar hendaklah mengendorskan
unit syer baharu yang diluluskan dalam daftar strata yang berkaitan.

**Pengambilan harta bersama**

**4. Dalam hal jika sebahagian lot yang melibatkan hanya harta bersama**
diambil di bawah Akta Pengambilan Tanah 1960 dan terhenti daripada
menjadi sebahagian lot itu—

_(a)_ dokumen hakmilik strata yang masih wujud berkaitan dengan petak

atau blok sementara yang tidak diambil, hendaklah dikekalkan dan
terus berkuat kuasa;

_(b)_ Pendaftar hendaklah mengendorskan hakmilik sambungan lot itu

dan lain-lain kemasukan yang berkaitan di dalam daftar strata
yang berkaitan; dan


-----

28 _Rang Undang-Undang_

_(c)_ Pengarah Ukur hendaklah mengendorskan atas pelan strata yang

diperakui sedia ada—

(i) hakmilik sambungan lot itu;

(ii) nombor baharu pelan lot itu yang diperakui; dan

(iii) keluasan baharu lot itu;

dan apabila menerima pelan strata yang diperakui sedia ada daripada
Pengarah Ukur, Pendaftar hendaklah memasukkan pelan itu dalam daftar
strata yang berkaitan.

**Pengambilan petak atau blok sementara**

**5. (1) Dalam hal jika petak atau blok sementara diambil di bawah Akta**
Pengambilan Tanah 1960—

_(a)_ dokumen hakmilik strata yang terlibat hendaklah terletak hak

pada Pihak berkuasa berkanun, orang atau perbadanan yang bagi
pihaknya petak atau blok sementara itu diambil; dan

_(b)_ Pendaftar hendaklah mengendorskan lain-lain kemasukan yang

berkaitan dalam daftar strata yang berkaitan.

(2) Dalam hal jika sebahagian daripada petak diambil di bawah Akta

Pengambilan Tanah 1960, peruntukan Bahagian V Akta ini hendaklah terpakai
dengan ubah suaian.”.

**Peralihan**

**31.** Sebelum bermula kuat kuasanya Bahagian IVa, apabila bukti
pembayaran caruman oleh pemilik petak kepada perbadanan
pengurusan atau mana-mana pihak lain yang diberi kuasa oleh
Pentadbir Tanah dikemukakan kepada Pendaftar, bukti itu hendaklah
memadai bagi maksud seksyen 301a Kanun Tanah Negara (yang
mana urus niaga petak adalah berkaitan).

HURAIAN

Rang Undang-Undang ini bertujuan untuk meminda Akta Hakmilik Strata
1985 (“Akta 318”) termasuklah kemasukan Bahagian baharu IVa untuk
membolehkan pelaksanaan cukai bagi petak atau blok sementara dan apa-apa
yang bersangkutan dengannya. Rang Undang-Undang ini juga bertujuan untuk
mengharmonikan peruntukan Akta 318 dengan peruntukan Kanun Tanah Negara


-----

_Hakmilik Strata (Pindaan)_ 29

kerana Akta 318 ditafsirkan sebagai sebahagian daripada Kanun Tanah Negara.
Rang Undang-Undang ini juga bertujuan untuk memasukkan Bahagian baharu
VIIIa bagi memudah cara pelaksanaan pengambilan bangunan atau tanah yang
dipecah bahagi. Berikutan daripada itu, Rang Undang-Undang ini bertujuan
untuk memperkemas peruntukan tertentu Akta 318.

2. Fasal 1 mengandungi tajuk ringkas. Fasal ini juga memberi Menteri kuasa
untuk menetapkan tarikh permulaan kuat kuasa Akta yang dicadangkan dan
menetapkan tarikh yang berlainan bagi permulaan kuat kuasa peruntukan yang
berlainan Akta yang dicadangkan.

3. Fasal 2 dan fasal 3 masing-masing bertujuan untuk meminda tajuk panjang
dan mukadimah bagi Akta 318 untuk memperuntukkan pelaksanaan kutipan
cukai bagi petak atau blok sementara.

4. Fasal 4 bertujuan untuk meminda seksyen 4 Akta 318 bagi memasukkan
takrif baharu ke dalam Akta 318 bagi maksud pelaksanaan kutipan cukai serta
untuk meminda takrif yang sedia ada bagi “petak tanah” dan “pemilik asal”.
_Fasal ini menjelaskan bahawa takrif “petak tanah” bermaksud bangunan yang_
tidak lebih daripada empat tingkat tidak termasuk besmen berkongsi dan dalam
takrif “pemilik asal” sebagai bermaksud pemilik bagi lot sebaik sebelum pecah
bahagian sesuatu bangunan atau tanah.

5. Fasal 5 bertujuan untuk meminda seksyen 4a Akta 318 bagi membolehkan
Menteri untuk meminda Jadual Kelima melalui perintah.

6. Fasal 6 bertujuan untuk memasukkan seksyen baharu 4c ke dalam Akta 318
bagi memperuntukkan pelaksanaan cukai bagi petak atau blok sementara. Fasal
ini juga memperuntukkan ubah suaian, pindaan, penambahan, pemotongan,
penggantian atau penyesuaian yang berkaitan bagi mana-mana peruntukan Akta
ini selaras pelaksanaan cukai bagi petak atau blok sementara.

7. Fasal 7 bertujuan untuk meminda seksyen 8 Akta 318 bagi memperjelas
bahawa takrif “bangunan siap”. _Fasal_ ini juga bertujuan untuk membolehkan
mahkamah mengarahkan pemilik asal untuk mematuhi peruntukan Akta 318
berhubung dengan permohonan pecah bahagi bangunan atau tanah yang
berbangkit daripada penguatkuasaan yang dibuat di bawah seksyen ini.

8. Fasal 8 bertujuan untuk meminda seksyen 8a Akta 318 bagi membolehkan
Pengarah Ukur mengecualikan perakuan oleh Arkitek Profesional atau Jurutera
Profesional dan salinan yang diperakui sah perakuan siap dan pematuhan
atau perakuan kelayakan menduduki yang diperlukan dalam permohonan sijil
cadangan pelan strata bagi bangunan khas atau dalam mana-mana keadaan
lain yang Pengarah Ukur berpuas hati terdapat keperluan untuk memberikan
pengecualian.

9. _Fasal 9 bertujuan untuk meminda seksyen 9 Akta 318 bagi menyelaraskan_
ungkapan yang digunakan dalam Akta 318. _Fasal ini turut membolehkan_
Pentadbir Tanah untuk mengecualikan salinan yang diperakui sah perakuan siap
dan pematuhan atau sijil layak menduduki yang diperlukan dalam permohonan


-----

30 _Rang Undang-Undang_

pecah bahagian bangunan atau tanah bagi pembangunan di bawah perenggan
8(2)(a) Akta 318 atau yang diklasifikasikan sebagai bangunan khas. Fasal ini
juga memperuntukkan pengecualian bagi dokumen dalam mana-mana keadaan
lain jika Pentadbir Tanah berpuas hati terdapat keperluan untuk memberikan
pengecualian.

10. _Fasal 10 bertujuan untuk menyelaraskan seksyen 9a Akta 318 berbangkit_

daripada pindaan kepada seksyen 9.

11. _Fasal 11 bertujuan untuk meminda seksyen 10 Akta 318 bagi memasukkan_

pecah bahagian tanah dalam syarat bagi kelulusan melibatkan blok atau blokblok sementara.

12. _Fasal 12_ bertujuan untuk meminda seksyen 17 Akta 318 berkenaan

dengan pengeluaran perakuan penubuhan perbadanan pengurusan oleh Pengarah
Tanah dan Galian dan menjelaskan bahawa perbadanan pengurusan tertubuh
pada hari apabila buku daftar strata dibuka.

13. _Fasal 13_ bertujuan untuk meminda seksyen 17a Akta 318 berkenaan

dengan kehendak penyediaan pelan khas oleh juruukur tanah berlesen yang
hendaklah diluluskan melalui resolusi komprehensif dan untuk menjelaskan
bahawa Pengarah Ukur boleh menetapkan secara pentadbiran apa-apa perincian
lain yang berhubungan dengan permohonan yang dibuat di bawah seksyen ini.

14. _Fasal 14_ bertujuan untuk memasukkan seksyen baharu 17b ke dalam

Akta 318 bagi memperuntukkan semula seksyen 42 dan 47 (dengan ubah suai
yang berkenaan) yang telah dikeluarkan di bawah Akta Hakmilik Strata
(Pindaan) 2013 [Akta A1450] tetapi pada masa ini tidak diperuntukkan di
bawah Akta Pengurusan Strata 2013 [Akta 757] yang mana pemunyaan harta
bersama merupakan skop di bawah Akta 318.

15. _Fasal 15 bertujuan untuk memotong seksyen 19a Akta 318 memandangkan_

tanggungjawab pemilik asal untuk memindah milik hakmilik strata kepada
pembeli telah diperuntukkan dalam Jadual H di bawah Akta Pemajuan Perumahan
(Kawalan dan Pelesenan) 1966 [Akta 118].

16. _Fasal 16 bertujuan untuk meminda seksyen 20a Akta 318 bagi membolehkan_

Pengarah Ukur mengecualikan perakuan oleh Arkitek Profesional atau Jurutera
Profesional dan salinan yang diperakui sah perakuan siap dan pematuhan
atau perakuan kelayakan menduduki yang diperlukan dalam permohonan sijil
cadangan pelan strata bagi bangunan khas atau dalam mana-mana keadaan
lain yang Pengarah Ukur berpuas hati terdapat keperluan untuk memberikan
pengecualian.

17. _Fasal 17 bertujuan untuk meminda seksyen 20b Akta 318 memandangkan_

salinan yang diperakui sah jadual petak atau jadual petak terpinda bukan
merupakan keperluan dalam hal permohonan di bawah perenggan 20(2)(b)
dan _(c)_ Akta 318. _Fasal ini turut membolehkan Pentadbir Tanah untuk_
mengecualikan salinan yang diperakui sah perakuan siap dan pematuhan atau
perakuan kelayakan menduduki yang diperlukan dalam permohonan pecah
bahagian bangunan atau tanah bagi pembangunan di bawah perenggan 20(2)(a)
Akta 318 atau yang diklasifikasikan sebagai bangunan khas. _Fasal ini juga_


-----

_Hakmilik Strata (Pindaan)_ 31

memperuntukkan pengecualian bagi dokumen dalam mana-mana keadaan
lain jika Pentadbir Tanah berpuas hati terdapat keperluan untuk memberikan
pengecualian.

18. _Fasal 18_ bertujuan untuk memasukkan Bahagian baharu IVa dan IVb

ke dalam Akta 318.

_(a)_ Bahagian baharu IVa akan membolehkan pemilik petak membayar

cukai bagi petak mereka dan seterusnya membolehkan mereka
melaksanakan urus niaga (pindah milik, gadaian, pajakan atau
esmen). Pindaan ini menjadikan bayaran bagi cukai bagi petak atau
blok sementara termasuk mana-mana fi atau fi yang kena dibayar
kepada Pihak Berkuasa Negeri secara tahunan dikenakan ke atas
petak atau blok sementara seolah-olah ia adalah cukai atau hasil
tanah sebagaimana ditakrifkan di bawah seksyen 5 Kanun Tanah
Negara. Bahagian baharu IVa ini juga memperuntukkan penentuan
tunggakan cukai bagi tanah yang mana bangunan didirikan boleh
diagihkan berkadaran dengan unit syer kepada setiap petak atau blok
sementara. Tunggakan cukai tanah juga boleh dituntut dengan apa-apa
cara lain sebagaimana yang ditetapkan oleh Pihak Berkuasa Negeri.
Cukai berkenaan tanah yang mana bangunan didirikan akan terhenti
berkuat kuasa apabila berkuat kuasanya cukai bagi petak atau blok
sementara. Dalam keadaan yang mana bangunan yang dipecah bahagi
ditamatkan selaras dengan seksyen 57 Akta 318, cukai berkenaan
tanah akan mula berkuat kuasa berdasarkan semakan terkini;

_(b) Bahagian baharu IVb memperuntukkan tatacara pelucuthakan,_

perkembalian dan peletakhakan kepada Pihak berkuasa berkanun dan
perkara bersangkutan dengannya selaras dengan kegagalan pemilik
petak membayar cukai dan perlanggaran syarat. Berkenaan dengan
perlanggaran syarat berkaitan dengan petak atau blok sementara, seksyen
129 Kanun Tanah Negara adalah terpakai sebelum pelucuthakan dan
peletakhakan di bawah Bahagian ini. Petak atau blok sementara akan
diletak hak kepada Pihak berkuasa berkanun yang dicalonkan oleh
Pihak Berkuasa Negeri, dilepaskan daripada apa-apa kepentingan
sedia ada atau yang boleh timbul sebaik sebelum pelucuthakan,
dibebaskan daripada apa-apa tunggakan tertanggung kepada bekas
pemilik sebagaimana diperuntukkan di bawah Akta Pengurusan Strata
2013 dan apa-apa hasil tanah tertunggak kepada Pihak Berkuasa
Negeri hendaklah dihapuskan. Dengan demikian, peruntukan seksyen
130 hingga 134 Kanun Tanah Negara tidak terpakai.

19. _Fasal 20 bertujuan untuk meminda seksyen 25 Akta 318 bagi memperjelas_

pecahan dan penyatuan petak, syarat nyata bagi petak terlibat dan petak baharu
tidak bertentangan dan hendaklah sama dengan satu sama lain.

20. _Fasal 21 bertujuan untuk meminda seksyen 33a Akta 318 bagi memperjelas_

kesan pendaftaran berkaitan dengan harta bersama yang wujud akibat pecahan
atau penyatuan petak atau petak-petak bagi tanah yang dipecah bahagi.


-----

32 _Rang Undang-Undang_

21. _Fasal 22 bertujuan untuk meminda seksyen 34 Akta 318 bagi memperjelas_

berhubung dengan petak atau blok sementara, tiada permohonan boleh dibuat
oleh pemilik untuk meminda syarat nyata yang diendors atas dokumen hakmilik
strata.

22. _Fasal 23 bertujuan untuk meminda seksyen 35 Akta 318 bagi memasukkan_

tanah yang dipecah bahagi dalam hak sokongan, perkhidmatan dan perlindungan.

23. _Fasal 25 bertujuan untuk meminda seksyen 56 Akta 318 bagi memasukkan_

kuasa mahkamah untuk membuat perintah apabila tanah rosak.

24. _Fasal 26_ bertujuan untuk meminda seksyen 57 Akta 318 untuk

membolehkan penamatan pecah bahagian tanah dan memperjelas apa-apa
perintah mahkamah berkenaan penamatan pecah bahagian hanya terpakai jika
keadaan termasuk dalam subseksyen (7) Akta 318. Fasal ini turut menekankan
bahawa tiada penamatan pecah bahagian bangunan atau tanah boleh diendors
melainkan Pendaftar berpuas hati dan tiada hasil tanah tertunggak. Pendaftar
boleh meminta dokumen yang berkaitan sebelum mengendorskan penamatan.
Sebagai tambahan, cadangan pindaan ini bertujuan untuk memudah cara hal
ehwal perbadanan pengurusan setelah penamatan pecah bahagi mula berkuat
kuasa dan untuk memasukkan tanah yang dipecah bahagi dalam takrif di bawah
subseksyen (8) Akta 318.

25. _Fasal 27 bertujuan untuk memasukkan Bahagian baharu VIIIa ke dalam_

Akta 318 bagi memperuntukkan tatacara sebagaimana diperuntukkan dalam
Jadual baharu Ketujuh Akta 318 berkaitan ubah suai daftar strata yang berkaitan
susulan daripada pengambilan secara formal mana-mana bangunan atau tanah
yang dipecah bahagi.

26. _Fasal 28 bertujuan untuk meminda seksyen 81 Akta 318 bagi memperuntukkan_

kuasa kepada Pihak Berkuasa Negeri untuk membuat kaedah berhubung dengan
pengenaan cukai bagi petak atau blok sementara (kadar, penghapusan, perebatan,
pembayaran secara ansuran, penangguhan bayaran cukai, atau apa-apa perkara
bersampingan) dan untuk mengklasifikasikan bangunan khas mengikut jenis,
hal keadaan dan apa-apa faktor lain.

27. _Fasal 29_ bertujuan untuk memasukkan takrif baharu ke dalam Jadual

Kelima berbangkit daripada cadangan pindaan kepada subperenggan 5(6) Jadual
Kelima itu.

28. _Fasal 30 bertujuan untuk memasukkan Jadual baharu Ketujuh ke_

dalam Akta 318 yang mengandungi peruntukan berkenaan tatacara berkenaan
modifikasi daftar strata berbangkit daripada pengambilan secara formal bangunan
atau tanah yang dipecah bahagi di bawah Akta Pengambilan Tanah 1960

[Akta 486].

29. _Fasal 31 mengandungi peruntukan peralihan._

30. Pindaan lain yang tidak diperkatakan dengan khusus dalam Huraian ini

merupakan pindaan yang kecil atau berbangkit.


-----

_Hakmilik Strata (Pindaan)_ 33

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)2994]


-----

