---
Year: 2016
Bill: D.R. 16/2016 - RUU Pentadbiran Undang-Undang Islam (Wilayah-Wilayah Persekutuan) (Pindaan) 2016 (Lulus)
Title: D.R. 16/2016 - RUU Pentadbiran Undang-Undang Islam (Wilayah-Wilayah Persekutuan) (Pindaan) 2016 (Lulus)
Download URL: https://www.parlimen.gov.my/files/billindex/pdf/2016/D.R.%2016_2016%20(BM).pdf
URL: https://www.parlimen.gov.my/files/billindex/pdf/2016/D.R.%2016_2016%20(BM).pdf
---
---
Reading:
D.R. 16/2016
Bacaan Pertama Pada:17/10/2016
Bacaan Kedua Pada:23/11/2016
Dibentang Oleh:YB Mejar Jeneral Dato' Seri Jamil Khir bin Baharom (B) - Menteri Di Jabatan Perdana Menteri
Diluluskan Pada:23/11/2016
Dibentang Oleh:YB Mejar Jeneral Dato' Seri Jamil Khir bin Baharom (B) - Menteri Di Jabatan Perdana Menteri
---

_Pentadbiran Undang-Undang Islam_ 1

_(Wilayah-Wilayah Persekutuan) (Pindaan)_

**D.R. 16/2016**

RANG UNDANG-UNDANG

_b e r n a m a_

Suatu Akta untuk meminda Akta Pentadbiran Undang-Undang
Islam (Wilayah-Wilayah Persekutuan) 1993.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Pentadbiran Undang-Undang**
Islam (Wilayah-Wilayah Persekutuan) (Pindaan) 2016.

(2) Akta ini mula berkuat kuasa pada tarikh yang ditetapkan
oleh Yang di-Pertuan Agong melalui pemberitahuan dalam Warta.

**Seksyen baharu 57a**

**2.** Akta Pentadbiran Undang-Undang Islam (Wilayah-Wilayah
Persekutuan) 1993 [Akta 505], yang disebut “Akta ibu” dalam
Akta ini, dipinda dengan memasukkan selepas seksyen 57 seksyen
yang berikut:

“Tindakan bersaling

**57a. (1) Jika Mahkamah Syariah di dalam mana-mana Negeri**
di Malaysia mengeluarkan waran atau saman, mengikut
mana-mana yang berkenaan, di bawah mana-mana


-----

_Rang Undang-Undang_

undang-undang Negeri itu untuk dilaksanakan terhadap atau
disampaikan kepada mana-mana orang yang berada atau
dipercayai berada di dalam Wilayah-Wilayah Persekutuan,
mana-mana Hakim Syarie boleh mengendors waran atau saman
itu dengan menandatanganinya dan waran atau saman itu
boleh dilaksanakan terhadap atau disampaikan kepada orang
itu seolah-olah waran atau saman itu telah dikeluarkan oleh
Mahkamah Syariah di dalam Wilayah-Wilayah Persekutuan
mengikut peruntukan Akta ini.

(2) Jika Mahkamah Syariah di dalam Wilayah-Wilayah
Persekutuan mengeluarkan waran yang memberikan kuasa untuk
menangkap mana-mana orang atau saman yang memanggil
mana-mana orang supaya hadir di suatu Mahkamah Syariah, dan
orang itu berada atau dipercayai berada di dalam Negeri lain
di Malaysia dan waran atau saman itu dilaksanakan terhadap
atau disampaikan kepada orang itu mengikut mana-mana
undang-undang Negeri itu, waran atau saman itu hendaklah,
bagi maksud Akta ini, disifatkan telah dilaksanakan atau
disampaikan dengan sewajarnya seolah-olah pelaksanaan
atau penyampaian itu telah dilaksanakan atau disempurnakan
di dalam Wilayah-Wilayah Persekutuan.

(3) Jika Mahkamah Syariah di dalam mana-mana Negeri
di Malaysia membuat suatu perintah atau penghakiman
di bawah mana-mana undang-undang Negeri itu terhadap
seseorang dan orang itu berada atau dipercayai berada di
dalam Wilayah-Wilayah Persekutuan, Hakim Syarie, jika dia
berpuas hati bahawa perintah atau penghakiman itu telah
dikeluarkan dengan sewajarnya oleh suatu Mahkamah Syariah
yang berwibawa di dalam mana-mana Negeri di Malaysia,
boleh mengendors perintah atau penghakiman itu dan perintah
atau penghakiman itu bolehlah dilaksanakan atau disampaikan,
mengikut mana-mana yang berkenaan, seolah-olah perintah
atau penghakiman itu telah dikeluarkan dengan sah oleh
mana-mana Mahkamah Syariah di dalam Wilayah-Wilayah
Persekutuan mengikut peruntukan Akta ini.

(4) Jika Mahkamah Syariah di dalam Wilayah-Wilayah
Persekutuan membuat suatu perintah atau penghakiman
terhadap mana-mana orang atau suatu perintah yang memanggil
mana-mana orang supaya hadir di suatu Mahkamah Syariah dan
orang itu berada atau dipercayai berada di dalam Negeri lain
di Malaysia dan perintah atau penghakiman itu dilaksanakan


-----

_Pentadbiran Undang-Undang Islam_ 3

_(Wilayah-Wilayah Persekutuan) (Pindaan)_

terhadap atau disampaikan kepada orang itu mengikut mana-mana
undang-undang Negeri itu, perintah atau penghakiman itu
hendaklah, bagi maksud Akta ini, disifatkan telah dilaksanakan
atau disampaikan dengan sewajarnya seolah-olah pelaksanaan
atau penyampaian itu telah dilaksanakan atau disempurnakan
di dalam Wilayah-Wilayah Persekutuan.”.

**Pindaan Bahagian V**

**3.** Bahagian V Akta ibu dipinda dalam tajuk dengan
memasukkan selepas perkataan “PENDAKWAAN” perkataan
“, PENGUATKUASAAN”.

**Pindaan seksyen 58**

**4. Seksyen 58 Akta ibu dipinda—**

_(a) dalam subseksyen (3), dengan menggantikan perkataan_

“sendiri” dengan perkataan ”kecuali hak dan kuasa yang
dinyatakan hendaklah dijalankan oleh Ketua Pendakwa
Syarie sendiri”;

_(b)_ dengan memasukkan selepas subseksyen (3) subseksyen

yang berikut:

“(3a) Hak dan kuasa yang terletak hak pada atau
yang boleh dijalankan oleh Ketua Pendakwa Syarie
menurut subseksyen (3) hendaklah dijalankan oleh
Ketua Pendakwa Syarie sendiri.”; dan

_(c)_ dengan memasukkan selepas subseksyen (4) subseksyen

yang berikut:

“(5) Pegawai Penguat Kuasa Agama hendaklah
bertindak di bawah kawalan am dan arahan Ketua
Pegawai Penguat Kuasa Agama dan boleh menjalankan
semua atau mana-mana hak dan kuasa yang terletak
hak pada atau yang boleh dijalankan oleh Ketua
Pegawai Penguat Kuasa Agama kecuali hak dan kuasa
yang dinyatakan untuk dijalankan oleh Ketua Pegawai
Penguat Kuasa Agama sendiri.”.


-----

4 _Rang Undang-Undang_

**Kecualian dan peralihan**

**5. (1) Apa-apa waran atau saman yang dikeluarkan, dan perintah**
atau penghakiman yang dibuat oleh Mahkamah Syariah di dalam
mana-mana Negeri di Malaysia di bawah mana-mana undangundang Negeri itu yang menunggu untuk dilaksanakan terhadap
atau disampaikan kepada mana-mana orang yang berada atau
dipercayai berada di dalam Wilayah-Wilayah Persekutuan sebaik
sebelum permulaan kuat kuasa Akta ini hendaklah, pada permulaan
kuat kuasa Akta ini, diuruskan di bawah Akta ibu sebagaimana
dipinda oleh Akta ini.

(2) Apa-apa waran yang memberikan kuasa untuk menangkap
mana-mana orang atau saman yang memanggil mana-mana orang
supaya hadir di suatu Mahkamah Syariah di dalam WilayahWilayah Persekutuan yang dikeluarkan oleh suatu Mahkamah
Syariah di dalam Wilayah Persekutuan yang menunggu untuk
dilaksanakan terhadap atau disampaikan kepada orang itu sebaik
sebelum permulaan kuat kuasa Akta ini, dan orang itu berada atau
dipercayai berada di dalam Negeri lain di Malaysia hendaklah,
pada permulaan kuat kuasa Akta ini, diuruskan di bawah Akta
ibu sebagaimana dipinda oleh Akta ini.

(3) Apa-apa perintah atau penghakiman yang dibuat oleh suatu
Mahkamah Syariah di dalam Wilayah-Wilayah Persekutuan yang
menunggu untuk dilaksanakan terhadap atau disampaikan kepada
mana-mana orang yang berada atau dipercayai berada di dalam
Negeri lain di Malaysia di bawah mana-mana undang-undang
Negeri itu sebaik sebelum permulaan kuat kuasa Akta ini hendaklah,
pada permulaan kuat kuasa Akta ini, diuruskan di bawah Akta
ibu sebagaimana dipinda oleh Akta ini.

(4) Apa-apa notis atau permohonan yang diberikan atau dibuat
oleh Pendakwa Syarie menurut kuasa yang diberikan di bawah
subseksyen 58(3) Akta ibu berhubung dengan prosiding di hadapan
Mahkamah Rayuan Syariah yang sedia ada atau belum selesai
sebaik sebelum permulaan kuat kuasa Akta ini hendaklah, pada
permulaan kuat kuasa Akta ini, diuruskan seolah-olah Akta ibu
tidak dipinda oleh Akta ini.


-----

_Pentadbiran Undang-Undang Islam_ 5

_(Wilayah-Wilayah Persekutuan) (Pindaan)_

HURAIAN

Rang Undang-Undang ini (“Akta yang dicadangkan”) bertujuan untuk meminda
Akta Pentadbiran Undang-Undang Islam (Wilayah-Wilayah Persekutuan) 1993
(“Akta 505”).

2. Fasal 1 mengandungi tajuk ringkas dan peruntukan mengenai permulaan
kuat kuasa Akta yang dicadangkan.

3. _Fasal 2 bertujuan untuk memasukkan seksyen baharu 57a ke dalam_
Akta 505 untuk memperuntukkan mengenai tindakan bersaling antara WilayahWilayah Persekutuan dengan Negeri-Negeri mengenai pelaksanaan waran dan
penyampaian saman.

4. Fasal _3 bertujuan untuk meminda tajuk Bahagian V Akta 505 untuk_
menunjukkan skop Bahagian V.

5. Fasal _4 bertujuan untuk meminda seksyen 58 Akta 505 untuk menjelaskan_
bahawa Pendakwa Syarie boleh menjalankan semua atau mana-mana hak
dan kuasa yang terletak hak pada atau yang boleh dijalankan oleh Ketua
Pendakwa Syarie kecuali hak dan kuasa yang dinyatakan untuk dijalankan oleh
Ketua Pendakwa Syarie sendiri, dan bahawa Pegawai Penguat Kuasa Agama
boleh menjalankan semua atau mana-mana hak dan kuasa yang terletak hak
pada atau yang boleh dijalankan oleh Ketua Pegawai Penguat Kuasa Agama
kecuali hak dan kuasa yang dinyatakan untuk dijalankan oleh Ketua Pegawai
Penguat Kuasa Agama sendiri. Peruntukan ini penting untuk membezakan antara
kuasa yang dimiliki oleh Ketua Pendakwa Syarie dan Ketua Pegawai Penguat Kuasa
Agama dengan kuasa Pendakwa Syarie dan Pegawai Penguat Kuasa Agama.

6. _Fasal 5 bertujuan untuk mengadakan peruntukan kecualian dan peralihan._

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3016]


-----

