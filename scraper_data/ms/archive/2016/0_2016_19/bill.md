---
Year: 2016
Bill: D.R. 3/2016 - RUU Institut Penyelidikan Perhutanan Malaysia 2016 (Lulus)
Title: D.R. 3/2016 - RUU Institut Penyelidikan Perhutanan Malaysia 2016 (Lulus)
Download URL: https://www.parlimen.gov.my/files/billindex/pdf/2016/D.R%203-2016(BM).pdf
URL: https://www.parlimen.gov.my/files/billindex/pdf/2016/D.R%203-2016(BM).pdf
---
---
Reading:
D.R. 3/2016
Bacaan Pertama Pada:31/03/2016
Bacaan Kedua Pada:06/04/2016
Dibentang Oleh:YB Dato Sri Dr. Wan Junaidi Bin Tuanku Jaafar- Menteri Sumber Asli dan Alam Sekitar
Diluluskan Pada:06/04/2016
Dibentang Oleh:YB Dato Sri Dr. Wan Junaidi Bin Tuanku Jaafar- Menteri Sumber Asli dan Alam Sekitar
---

_Institut Penyelidikan Perhutanan Malaysia_ 1

**D.R. 3/2016**

RANG UNDANG-UNDANG INSTITUT PENYELIDIKAN

PERHUTANAN MALAYSIA 2016

SUSUNAN FASAL

Bahagian I

PERMULAAN

_Fasal_

1. Tajuk ringkas

2. Tafsiran

Bahagian II

INSTITUT DAN FUNGSINYA, KUASANYA, DSB.

3. Institut yang ditubuhkan di bawah Akta Lembaga Penyelidikan dan
Pembangunan Perhutanan Malaysia 1985

4. Fungsi Institut

5. Kuasa Institut

6. Cawangan dan pusat penyelidikan Institut

7. Keanggotaan Institut

8. Tempoh jawatan

9. Anggota silih ganti

10. Penjalanan sementara fungsi Pengerusi

11. Arahan oleh Menteri

12. Penyata, laporan, akaun dan maklumat

13. Setiausaha

14. Institut boleh menubuhkan jawatankuasa


-----

_Rang Undang-Undang_

Bahagian III

KETUA PENGARAH, PEGAWAI DAN PEKHIDMAT INSTITUT

_Fasal_

15. Kuasa dan kewajipan Ketua Pengarah

16. Pelantikan Timbalan Ketua Pengarah

17. Pelantikan pegawai dan pekhidmat

18. Akta Badan Berkanun (Tatatertib dan Surcaj) 2000

19. Pinjaman, biasiswa dan pendahuluan

20. Pembayaran faedah persaraan, ganjaran, dsb.

21. Institut boleh menerima peraturan-peraturan, kaedah-kaedah, dsb.

22. Pewakilan kewajipan Ketua Pengarah

Bahagian IV

KEWANGAN

23. Kumpulan Wang

24. Perbelanjaan hendaklah dipertanggungkan pada Kumpulan Wang

25. Pemeliharaan Kumpulan Wang

26. Perbelanjaan dan penyediaan anggaran

27. Kumpulan wang rizab

28. Akta Badan Berkanun (Akaun dan Laporan Tahunan) 1980

Bahagian V

KUASA LAIN INSTITUT

29. Kuasa untuk mengenakan, dsb., ses penyelidikan

30. Kuasa untuk menubuhkan syarikat

31. Kuasa untuk mengkomersialkan dapatan penyelidikan

32. Kuasa untuk mengenakan fi dan caj

33. Kuasa untuk meminjam

34. Kuasa untuk melabur, dsb.

35. Kuasa untuk mengambil khidmat ejen, dsb.

36. Kuasa untuk membuat peraturan-peraturan


-----

_Institut Penyelidikan Perhutanan Malaysia_ 3

Bahagian VI

PELBAGAI

_Fasal_

37. Harta dalam dapatan penyelidikan, dsb.

38. Akses kepada dapatan penyelidikan dan kemudahan, dsb.

39. Larangan terhadap pengeluaran semula atau penerbitan

40. Kerahsiaan

41. Sekatan penggunaan perkataan

42. Perlindungan terhadap tindakan guaman dan prosiding undang-undang

43. Akta Perlindungan Pihak Berkuasa Awam 1948

44. Pekhidmat awam

Bahagian VII

PERUNTUKAN PEMANSUHAN, PEMBUBARAN,

KECUALIAN DAN PERALIHAN, DSB.

45. Tafsiran

46. Pemansuhan dan pembubaran

47. Pemindahan kuasa, dsb.

48. Pemindahmilikan harta

49. Kontrak sedia ada

50. Pembubaran Kumpulan Wang Penyelidikan dan Pembangunan Perhutanan,
dsb.

51. Keanggotaan Lembaga yang dibubarkan

52. Pegawai terus memegang jawatan

53. Penerusan permohonan, dsb., yang belum selesai

54. Penerusan prosiding sivil dan jenayah

55. Pengesahan dan tanggung rugi

56. Sebutan dalam undang-undang atau dokumen mengenai Lembaga yang
dibubarkan

Jadual


-----

_Rang Undang-Undang_


-----

_Institut Penyelidikan Perhutanan Malaysia_ 5

RANG UNDANG-UNDANG

_b e r n a m a_

Suatu Akta untuk mengadakan peruntukan bagi kewujudan berterusan
Institut Penyelidikan Perhutanan Malaysia yang ditubuhkan
oleh Lembaga Penyelidikan dan Pembangunan Perhutanan
Malaysia yang hendaklah menjadi suatu pertubuhan perbadanan
di bawah Akta ini dan pembubaran Lembaga Penyelidikan dan
Pembangunan Perhutanan Malaysia, untuk menyatakan pentadbiran,
fungsi dan kuasa Institut Penyelidikan Perhutanan Malaysia dan
untuk mengadakan peruntukan bagi perkara yang berkaitan atau
bersampingan dengannya.

[ ]

**DIPERBUAT** oleh Parlimen Malaysia seperti yang berikut:

Bahagian I

PERMULAAN

**Tajuk ringkas**

**1. Akta ini bolehlah dinamakan Akta Institut Penyelidikan**
Perhutanan Malaysia 2016.


-----

6 _Rang Undang-Undang_

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“Akta yang dimansuhkan” ertinya Akta Lembaga Penyelidikan
dan Pembangunan Perhutanan Malaysia 1985 [Akta 319] yang
dimansuhkan di bawah subseksyen 46(1);

“anggota Institut” ertinya anggota Institut yang dilantik di
bawah seksyen 7 dan termasuklah anggota silih ganti yang dilantik
di bawah seksyen 9;

“dapatan penyelidikan” ertinya apa-apa hasil daripada apa-apa
aktiviti penyelidikan dan pembangunan, dan termasuklah penemuan,
rekaan, inovasi dan kemajuan dalam apa-apa proses, radas, mesin
atau teknik;

“hasil hutan” ertinya—

_(a)_ hasil dalam bentuk yang belum diproses atau telah diproses

sebahagiannya, dan termasuklah kayu balak, kayu jaras,
kayu api, kayu getah, batang dan gentian kelapa sawit
dan sisanya, batang kelapa dan batang palma lain, kayu
gaharu dan kayu lain yang berbau, gam, damar dan
oleoresin, minyak kayu, daun, rotan, buluh, biji benih,
kacang, pucuk, akar, mengkuang, tumbuhan ubatan,
tumbuhan beraroma, tanih, mikroorganisma dan apa-apa
jenis hasil lain yang seumpamanya sama ada sekarang
atau pada masa hadapan;

_(b)_ hasil yang telah menjalani pemprosesan atau yang bentuknya

telah diubah, dan termasuklah kayu gergaji, arang kayu,
minyak pati, kayu serpai dan tatal kayu, kayu kisar, kayu
terolah dan kayu kumai, papan lapis dan venir, papan
partikel dan papan gentian, papan cantum, papan lamin
dan hasil panel lain berasaskan kayu yang diubah suai,
kayu pulpa, kertas dan hasil daripada kertas, kayu glu
lam, tumbuhan kultur tisu, ekstrak kimia dan protein,
bahan atau terbitan bagi penghasilan farmaseutikal,
neutraseutikal, kosmeseutikal dan makanan fungsian
dan hasil lain yang diproses atau diubah yang berasal
daripada hasil sebagaimana yang dinyatakan dalam
perenggan _(a); dan_


-----

_Institut Penyelidikan Perhutanan Malaysia_ 7

_(c)_ hasil dalam bentuk yang telah siap, dan termasuklah atap,

kayu landasan kereta api dan trem, perabot, kraftangan
dan mainan daripada kayu, pemegang alat daripada kayu,
cerucuk, pancang dan kayu pancang, bingkai gambar
daripada kayu, kotak bungkusan daripada kayu, perkakas
rumah daripada kayu, bakul, barang anyaman dan barang
lain daripada anyaman, pensil dan hasil siap lain yang
keseluruhannya atau sebahagiannya dibuat daripada hasil
sebagaimana yang dinyatakan dalam perenggan (a) atau (b);

“industri berasaskan hutan” ertinya semua industri yang
terlibat dengan penuaian, pengekstrakan, pengujian, pemprosesan,
pengilangan, pengawetan dan pengeringan hasil hutan, dan
perkhidmatan berhubungan dengannya;

“Institut” ertinya Institut Penyelidikan Perhutanan Malaysia
yang terus wujud dan dengan pertukaran nama dalam bahasa
Inggeris kepada “Forest Research Institute Malaysia” di bawah
seksyen 3;

“Ketua Pengarah” ertinya Ketua Pengarah yang dilantik
di bawah seksyen 15;

“Kumpulan Wang” ertinya Kumpulan Wang Institut Penyelidikan
Perhutanan Malaysia yang ditubuhkan di bawah seksyen 23;

“Menteri” ertinya Menteri yang dipertanggungkan dengan
tanggungjawab bagi perhutanan;

“pembangunan hutan” ertinya dasar dan aktiviti pengurusan dan
pembangunan bagi semua hutan semula jadi dan buatan manusia
berdasarkan prinsip ekologi dan sosioekonomi yang kukuh bagi
maksud yang khusus untuk kedua-dua pengeluaran hasil hutan
dan perlindungan alam sekitar;

“pemuliharaan” ertinya melindungi sumber genetik, kepelbagaian
spesies dan ekosistem, dan juga penggunaan mampan sumber
biologi dan perkongsian faedah sumber biologi secara saksama
bagi memenuhi keperluan dan aspirasi generasi masa kini dan
akan datang;

“Pengerusi” ertinya Pengerusi Institut yang dilantik di bawah
perenggan 7(a) dan termasuklah mana-mana anggota Institut yang
dilantik untuk melaksanakan fungsi Pengerusi di bawah seksyen 10.


-----

8 _Rang Undang-Undang_

Bahagian II

INSTITUT DAN FUNGSINYA, KUASANYA, DSB.

**Institut yang ditubuhkan di bawah Akta Lembaga Penyelidikan**
**dan Pembangunan Perhutanan Malaysia 1985**

**3.** (1) Walaupun Akta Lembaga Penyelidikan dan Pembangunan
Perhutanan Malaysia 1985 dimansuhkan dan Lembaga Penyelidikan
dan Pembangunan Perhutanan Malaysia yang ditubuhkan di
bawah Akta yang dimansuhkan dibubarkan oleh seksyen 46,
Institut Penyelidikan Perhutanan Malaysia yang ditubuhkan oleh
Lembaga Penyelidikan dan Pembangunan Perhutanan Malaysia di
bawah Akta yang dimansuhkan hendaklah terus wujud di bawah
dan tertakluk kepada peruntukan Akta ini dan dengan pertukaran
nama dalam bahasa Inggeris kepada “Forest Research Institute
Malaysia”.

(2) Pertukaran nama di bawah subseksyen (1) tidak boleh
menyentuh identiti Institut atau apa-apa hak atau obligasi Institut
atau mencacatkan apa-apa prosiding undang-undang oleh atau
terhadap Institut, dan apa-apa prosiding undang-undang yang
telah diteruskan atau dimulakan oleh atau terhadap Institut atas
namanya yang dahulu boleh diteruskan atau dimulakan oleh atau
terhadapnya atas namanya yang baharu.

(3) Institut hendaklah menjadi pertubuhan perbadanan dan terus
kekal turun-temurun dan mempunyai suatu meterai perbadanan,
dan boleh membawa guaman dan dibawa guaman atas nama
perbadanannya.

(4) Peruntukan Jadual hendaklah terpakai bagi Institut.

(5) Menteri boleh meminda peruntukan Jadual melalui perintah
yang disiarkan dalam _Warta._

**Fungsi Institut**

**4.** Fungsi Institut adalah—

_(a)_ untuk melaksanakan dasar mengenai program penyelidikan

dan pembangunan bagi menjamin pertumbuhan dan
kemampanan hutan dan industri berasaskan hutan;


-----

_Institut Penyelidikan Perhutanan Malaysia_ 9

_(b)_ untuk menjalankan dan menggalakkan penyelidikan mengenai

pelbagai peranan dan fungsi hutan, termasuk legeh,
bioteknologi, kepelbagaian biologi dan penggunaannya
secara mampan, pemuliharaan, ekopelancongan,
penghijauan kawasan, kesan bahan pencemar dan
perubahan iklim, sesuai dengan pendekatan yang rasional
dan holistik bagi pembangunan hutan yang mampan dan
mesra alam;

_(c)_ untuk menggalakkan, merangsang, memudahkan,

mengusahakan dan mengkomersialkan dapatan penyelidikan
bagi membangunkan dan menggunakan secara berkesan
dapatan penyelidikan itu demi kepentingan pembangunan
industri berasaskan hutan;

_(d)_ untuk menjalankan dan menggalakkan penyelidikan

mengenai pembangunan hutan termasuk pengeluaran,
pengekstrakan, pemprosesan, penyimpanan, pengangkutan
dan penggunaan hasil hutan, dan bidang lain yang sesuai
dengan pembangunan berterusan sektor perhutanan dan
pemuliharaan asas sumber;

_(e)_ untuk mendapatkan, apabila kepentingan awam atau

kepentingan pembangunan hutan dan industri berasaskan
hutan berkehendakkan sedemikian, pembangunan dan
kemajuan dapatan penyelidikan yang didapati oleh
Institut masih belum dibangunkan atau diteroka atau
dibangunkan atau diteroka dengan cukup;

_(f)_ untuk mengawal, menyelaraskan dan memantau aktiviti

mana-mana orang yang mengusahakan program
penyelidikan dan pembangunan dan apa-apa program,
skim, projek dan aktiviti lain yang dibiayai keseluruhan
atau terutamanya daripada Kumpulan Wang;

_(g)_ untuk menyediakan perkhidmatan teknikal, nasihat, pakar

runding dan apa-apa perkhidmatan lain berhubung dengan
hutan dan industri berasaskan hutan kepada mana-mana
kerajaan, badan atau organisasi di dalam dan di luar
Malaysia;

_(h)_ untuk mentadbir dan mengurus Kumpulan Wang;


-----

10 _Rang Undang-Undang_

_(i)_ untuk memungut, mengumpul semak dan menyebarkan

maklumat yang berhubungan dengan dapatan penyelidikan,
pembangunan hutan, hasil hutan dan penggunaannya
melalui penyiaran atau menaja penerbitan berkala, jurnal,
buku, buku kecil dan apa-apa cara lain yang ada;

_(j)_ untuk menyediakan kursus pengajian dan program latihan

dalam bidang perhutanan atau apa-apa bidang lain yang
berkaitan, dan mengambil apa-apa langkah lain yang
didapati perlu atau wajar untuk pendidikan;

_(k)_ untuk bertindak sebagai suatu badan pengujian dan suatu

badan pensijilan bagi hasil hutan apabila diakreditasikan
sebagai badan penilaian pematuhan di bawah Akta
Standard Malaysia 1996 [Akta 549] atau diakreditasikan
oleh mana-mana badan akreditasi lain di luar Malaysia;

_(l)_ untuk berhubung, menyelaraskan dan bekerjasama dengan

Kerajaan Persekutuan, mana-mana Kerajaan Negeri
dan apa-apa badan dan organisasi lain dalam program
penyelidikan dan pembangunan demi kepentingan hutan
dan industri berasaskan hutan termasuk menjadi anggota
apa-apa badan atau organisasi di dalam dan di luar
Malaysia; dan

_(m)_ untuk melakukan apa-apa perkara lain yang difikirkan

patut oleh Institut bagi membolehkannya melaksanakan
fungsinya dengan berkesan atau yang bersampingan
dengan pelaksanaan fungsinya.

**Kuasa Institut**

**5. (1) Institut hendaklah mempunyai kuasa untuk melakukan semua**
perkara yang suai manfaat atau munasabah bagi dan bersampingan
dengan pelaksanaan fungsinya.

(2) Kuasa Institut hendaklah termasuk kuasa—

_(a)_ untuk membuat kontrak;

_(b)_ untuk memperoleh, membeli, mengambil, memegang dan

menikmati tiap-tiap jenis harta alih dan harta tak alih;


-----

_Institut Penyelidikan Perhutanan Malaysia_ 11

_(c)_ untuk memindahkan, menyerahhakkan, menyerahkan balik,

memulangkan, menggadaikan, menggadai janji, mendemis,
menyerahhakkan semula, memindahkan hakmilik atau
selainnya melupuskan atau membuat apa-apa urusan
dengan apa-apa harta alih atau harta tak alih dan apa-apa
kepentingan dalam harta alih atau harta tak alih, yang
terletak hak pada Institut;

_(d)_ untuk mendapatkan dan menerima bagi maksud Institut

apa-apa wang, tanah atau harta lain daripada mana-mana
orang melalui pemberian, subsidi, derma, hadiah,
langganan, endowmen atau selainnya, dan jika ia menerima
mana-mana wang, tanah atau harta lain itu, menyampaikan
kepada orang itu apa-apa konsesi atau faedah yang
difikirkan patut oleh Institut;

_(e)_ untuk memperoleh, memegang, melupuskan atau memberikan

hak berkaitan dengan dapatan penyelidikan daripada
apa-apa aktiviti penyelidikan dan pembangunan yang
dijalankan oleh atau bagi Institut atau oleh mana-mana
orang;

_(f)_ untuk mengusahakan, menyelaraskan atau memberikan

kepada mana-mana orang untuk mengusahakan atau
menyelaraskan aktiviti penyelidikan dan pembangunan
yang berhubungan dengan perhutanan;

_(g)_ untuk menentukan keutamaan aktiviti penyelidikan dan

pembangunan Institut dan meluluskan program tahunan
penyelidikan dan anggaran perbelanjaan yang diperlukan
untuk melaksanakan program, skim, projek dan aktiviti
dan bagi pentadbiran Institut;

_(h)_ untuk memastikan bahawa program, skim, projek dan

aktiviti yang diluluskan oleh Institut dijalankan dengan
sewajarnya dan perbelanjaan yang dilakukan adalah
mengikut anggaran perbelanjaan;

_(i)_ untuk mengutip dan menerima apa-apa wang bagi

perkhidmatan yang disediakan oleh Institut dan penggunaan
kemudahannya;


-----

12 _Rang Undang-Undang_

_(j)_ untuk membuat perundingan, perjanjian atau perkiraan

yang difikirkan patut oleh Institut bagi pelaksanaan
fungsinya;

_(k)_ untuk menjalankan kursus atau latihan teknikal dan bukan

teknikal dalam bidang perhutanan atau apa-apa bidang
lain yang berkaitan dan untuk memberikan perakuan
kepada orang yang telah mengikuti kursus atau latihan
itu;

_(l)_ untuk berusaha sesama dengan mana-mana institusi atau

organisasi di dalam atau di luar Malaysia;

_(m)_ untuk menganugerahkan biasiswa, dermasiswa, pingat,

hadiah dan bentuk kepujian, award atau bantuan lain
kepada mana-mana orang berkenaan dengan kursus
atau latihan teknikal dan bukan teknikal yang disebut
dalam perenggan _(k)_ dan usaha sama yang disebut
dalam perenggan _(l) atau mana-mana kursus pengajian_
atau program latihan yang dijalankan oleh mana-mana
institusi pengajian tinggi, sama ada awam atau swasta,
di dalam atau di luar Malaysia;

_(n)_ untuk mengusahakan dan menyelaraskan apa-apa aktiviti

yang difikirkan perlu oleh Institut bagi maksud melindungi
dan memajukan kepentingan hutan dan industri berasaskan
hutan; dan

_(o)_ untuk melakukan semua perkara yang suai manfaat atau

perlu atau bersampingan dengan pelaksanaan fungsinya
dan penjalanan kuasanya.

(3) Institut boleh mewakilkan mana-mana kuasanya di bawah
Akta ini kepada Ketua Pengarah Institut.

**Cawangan dan pusat penyelidikan Institut**

**6. (1) Institut boleh menubuhkan cawangan atau pusat penyelidikan**
Institut di dalam atau di luar Malaysia bagi maksud melaksanakan
peruntukan Akta ini.


-----

_Institut Penyelidikan Perhutanan Malaysia_ 13

(2) Cawangan atau pusat penyelidikan itu hendaklah diketuai
oleh pegawai yang dilantik oleh Ketua Pengarah daripada kalangan
pegawai yang dilantik di bawah seksyen 17.

(3) Ketua cawangan atau ketua pusat penyelidikan hendaklah
bertanggungjawab kepada Ketua Pengarah dan hendaklah
melaksanakan apa-apa kewajipan sebagaimana yang diberikan
kepadanya oleh Ketua Pengarah.

**Keanggotaan Institut**

**7.** Institut hendaklah terdiri daripada anggota yang berikut yang
hendaklah dilantik oleh Menteri:

_(a) seorang Pengerusi;_

_(b)_ seorang wakil Kementerian yang bertanggungjawab bagi

perhutanan;

_(c)_ seorang wakil Perbendaharaan;

_(d)_ seorang wakil Jabatan atau Unit yang bertanggungjawab

bagi pembangunan sosioekonomi negara;

_(e)_ seorang wakil Kementerian yang bertanggungjawab bagi

industri perladangan dan komoditi;

_(f)_ seorang wakil Jabatan Perhutanan Semenanjung Malaysia;

_(g)_ seorang wakil Kerajaan Negeri Sabah;

_(h)_ seorang wakil Kerajaan Negeri Sarawak;

_(i)_ seorang wakil Lembaga Perindustrian Kayu Malaysia;

_(j)_ dua orang wakil industri berasaskan hutan;

_(k)_ tidak lebih daripada empat orang lain yang, pada pendapat

Menteri, boleh menyumbang kepada penyelidikan dan
pembangunan perhutanan; dan

_(l)_ Ketua Pengarah.


-----

14 _Rang Undang-Undang_

**Tempoh jawatan**

**8. Seseorang anggota Institut yang dilantik di bawah perenggan 7(a),**
_(j) atau (k) hendaklah, melainkan jika dia terlebih dahulu meletakkan_
atau mengosongkan jawatannya, memegang jawatan selama tempoh
tidak melebihi dua tahun atas apa-apa syarat sebagaimana yang
dinyatakan dalam surat cara pelantikannya dan dia hendaklah
layak untuk dilantik semula.

**Anggota silih ganti**

**9. (1) Mana-mana anggota Institut yang dilantik di bawah**
perenggan 7(b) hingga _(i)_ boleh melantik anggota silih ganti
untuk menghadiri mesyuarat Institut jika anggota Institut itu atas
apa-apa sebab tidak dapat hadir.

(2) Apabila menghadiri mesyuarat Institut, anggota silih
ganti hendaklah bagi segala maksud disifatkan sebagai anggota
Institut.

(3) Seseorang anggota silih ganti hendaklah, melainkan jika
dia terlebih dahulu mengosongkan jawatannya, terhenti menjadi
anggota silih ganti apabila anggota yang berkenaan dengannya
dia seorang anggota silih ganti meletakkan atau mengosongkan
jawatannya.

**Penjalanan sementara fungsi Pengerusi**

**10. (1) Jika Pengerusi atas apa-apa sebab tidak dapat melaksanakan**
fungsinya atau semasa apa-apa tempoh kekosongan jawatan
Pengerusi, Menteri boleh melantik mana-mana anggota Institut,
selain Ketua Pengarah, untuk melaksanakan fungsi Pengerusi.

(2) Sehingga suatu pelantikan di bawah subseksyen (1) dibuat
atau jika tiada pelantikan sedemikian atau jika Pengerusi tidak
hadir pada mana-mana mesyuarat Institut, anggota Institut yang
dilantik di bawah perenggan 7(b) hendaklah melaksanakan fungsi
Pengerusi.


-----

_Institut Penyelidikan Perhutanan Malaysia_ 15

(3) Seseorang anggota yang dilantik di bawah subseksyen (1)
atau anggota yang disebut dalam subseksyen (2) hendaklah
disifatkan sebagai Pengerusi semasa tempoh dia melaksanakan
fungsi Pengerusi di bawah seksyen ini.

(4) Jika pada mana-mana mesyuarat Institut, Pengerusi mahupun
orang yang menjalankan fungsi Pengerusi tidak hadir, anggota
yang hadir hendaklah melantik seorang daripada kalangan anggota
yang hadir itu, selain Ketua Pengarah, untuk mempengerusikan
mesyuarat itu.

**Arahan oleh Menteri**

**11. (1) Institut hendaklah bertanggungjawab kepada Menteri.**

(2) Menteri boleh, selepas berunding dengan Institut, memberi
Institut arahan yang bersifat am selaras dengan peruntukan Akta
ini dan Institut hendaklah melaksanakan arahan itu.

**Penyata, laporan, akaun dan maklumat**

**12. (1) Institut hendaklah memberi Menteri, dan mana-mana**
pihak berkuasa awam sebagaimana yang diarahkan oleh Menteri,
apa-apa penyata, laporan, akaun dan maklumat mengenai harta
dan aktivitinya sebagaimana yang dikehendaki atau diarahkan
oleh Menteri.

(2) Tanpa menjejaskan keluasan subseksyen (1), Institut
hendaklah, dengan seberapa segera yang dapat dilaksanakan selepas
berakhir setiap tahun kewangan, menyebabkan supaya dibuat dan
dihantar kepada Menteri dan, jika diarahkan sedemikian oleh
Menteri, kepada mana-mana pihak berkuasa awam yang lain,
suatu laporan yang menyatakan aktiviti Institut sepanjang tahun
kewangan yang sebelumnya dan laporan itu hendaklah dalam
apa-apa bentuk dan hendaklah mengandungi apa-apa maklumat
yang berhubungan dengan prosiding dan dasar Institut sebagaimana
yang ditentukan oleh Menteri.


-----

16 _Rang Undang-Undang_

**Setiausaha**

**13. Ketua Pengarah hendaklah melantik seorang daripada kalangan**
pegawai yang dilantik di bawah seksyen 17 untuk menjadi
Setiausaha kepada Institut.

**Institut boleh menubuhkan jawatankuasa**

**14. (1) Institut boleh menubuhkan apa-apa jawatankuasa yang**
difikirkannya perlu atau suai manfaat untuk membantunya
dalam melaksanakan fungsinya dan menjalankan kuasanya
di bawah Akta ini.

(2) Institut boleh melantik mana-mana orang untuk menjadi
anggota mana-mana jawatankuasa yang ditubuhkan di bawah
subseksyen (1).

(3) Sesuatu jawatankuasa yang ditubuhkan di bawah seksyen
ini boleh memilih mana-mana daripada anggotanya untuk menjadi
pengerusi dan boleh mengawal selia tatacaranya sendiri dan,
pada menjalankan kuasanya di bawah subseksyen ini, mana-mana
jawatankuasa itu hendaklah tertakluk kepada dan bertindak mengikut
apa-apa arahan yang diberikan kepada jawatankuasa oleh Institut.

(4) Mesyuarat sesuatu jawatankuasa yang ditubuhkan di bawah
seksyen ini hendaklah diadakan pada bila-bila masa dan di
mana-mana tempat sebagaimana yang ditentukan oleh pengerusi
jawatankuasa itu, tertakluk kepada subseksyen (3).

(5) Sesuatu jawatankuasa boleh mengundang mana-mana orang
yang bukan anggota jawatankuasa untuk menghadiri mana-mana
mesyuarat jawatankuasa bagi maksud menasihatinya mengenai
apa-apa perkara yang dibincangkan tetapi orang itu tidak berhak
untuk mengundi pada mesyuarat itu.

(6) Anggota sesuatu jawatankuasa atau mana-mana orang
yang diundang untuk menghadiri mesyuarat jawatankuasa itu
di bawah subseksyen (5) boleh dibayar apa-apa elaun dan belanja
lain sebagaimana yang ditentukan oleh Institut.


-----

_Institut Penyelidikan Perhutanan Malaysia_ 17

(7) Seseorang anggota sesuatu jawatankuasa hendaklah memegang
jawatan bagi apa-apa tempoh sebagaimana yang dinyatakan dalam
surat cara pelantikannya dan layak untuk dilantik semula.

(8) Pelantikan mana-mana anggota jawatankuasa boleh pada
bila-bila masa dibatalkan oleh Institut.

(9) Seseorang anggota sesuatu jawatankuasa boleh, pada bila-bila
masa, meletakkan jawatannya dengan memberikan notis bertulis
yang ditujukan kepada Pengerusi Institut.

Bahagian III

KETUA PENGARAH, PEGAWAI DAN PEKHIDMAT INSTITUT

**Kuasa dan kewajipan Ketua Pengarah**

**15. (1) Menteri hendaklah melantik seorang Ketua Pengarah**
Institut atas apa-apa terma dan syarat sebagaimana yang ditentukan
oleh Menteri.

(2) Institut hendaklah meletakhakkan kepada Ketua Pengarah
apa-apa kuasa dan hendaklah mengenakan ke atasnya apa-apa
kewajipan sebagaimana yang ditentukan oleh Institut.

(3) Ketua Pengarah adalah bertanggungjawab bagi—

_(a)_ pentadbiran dan pengurusan sewajarnya hal ehwal Institut;

_(b)_ penyediaan program, skim, projek dan aktiviti untuk

dipertimbangkan oleh Institut;

_(c)_ pelaksanaan semua program, skim, projek dan aktiviti

Institut;

_(d)_ memastikan Institut diberitahu sepenuhnya mengenai

kemajuan program, skim, projek dan aktiviti Institut;

_(e)_ pengeluaran garis panduan dasar dan penjelasan keputusan

Institut kepada pegawai dan pekhidmat Institut;


-----

18 _Rang Undang-Undang_

_(f) melaksanakan keputusan dasar Institut; dan_

_(g)_ pengawalseliaan dan kawalan ke atas pelaksanaan keputusan

Institut.

(4) Ketua Pengarah hendaklah mempunyai kawalan am ke atas
pegawai dan pekhidmat Institut.

(5) Ketua Pengarah hendaklah melaksanakan apa-apa kewajipan
tambahan sebagaimana yang diarahkan oleh Institut.

(6) Dalam menunaikan kewajipannya, Ketua Pengarah hendaklah
bertindak di bawah kuasa dan arahan am Institut.

**Pelantikan Timbalan Ketua Pengarah**

**16.** (1) Institut boleh melantik apa-apa bilangan Timbalan Ketua
Pengarah daripada kalangan pegawai yang dilantik di bawah
seksyen 17 untuk membantu Ketua Pengarah dalam penjalanan
kuasanya dan pelaksanaan kewajipannya di bawah Akta ini.

(2) Jika atas apa-apa sebab Ketua Pengarah tidak dapat
menjalankan kuasanya dan melaksanakan kewajipannya, Institut
boleh melantik seorang daripada Timbalan Ketua Pengarah untuk
menjalankan kuasa dan melaksanakan kewajipan Ketua Pengarah.

**Pelantikan pegawai dan pekhidmat**

**17.** (1) Institut boleh melantik dan mengambil khidmat apa-apa
bilangan pegawai dan pekhidmat yang difikirkan perlu oleh Institut
dan atas apa-apa terma dan syarat yang difikirkan sesuai oleh
Institut bagi melaksanakan maksud Akta ini.

(2) Tiada seorang pun layak untuk diambil khidmat sebagai
pegawai dan pekhidmat Institut jika dia mempunyai, secara langsung
atau tidak langsung, dengan sendiri atau melalui pekongsinya,
apa-apa syer atau kepentingan dalam mana-mana kontrak atau
kontrak yang dicadangkan dengan, bagi atau bagi pihak Institut.

(3) Institut boleh, dengan kelulusan Menteri, Perbendaharaan
dan Jabatan Perkhidmatan Awam, menentukan terma dan syarat
perkhidmatan bagi pegawai dan pekhidmat Institut.


-----

_Institut Penyelidikan Perhutanan Malaysia_ 19

**Akta Badan Berkanun (Tatatertib dan Surcaj) 2000**

**18. Akta Badan Berkanun (Tatatertib dan Surcaj) 2000 [Akta 605]**
hendaklah terpakai bagi Institut.

**Pinjaman, biasiswa dan pendahuluan**

**19.** Institut boleh memberikan pinjaman, biasiswa dan pendahuluan
kepada pegawai dan pekhidmat Institut bagi apa-apa maksud dan
atas apa-apa terma dan syarat sebagaimana yang ditentukan oleh
Institut.

**Pembayaran faedah persaraan, ganjaran, dsb.**

**20.** Institut boleh membuat perkiraan bagi pembayaran kepada
pegawai dan pekhidmat Institut dan orang tanggungan mereka
apa-apa faedah persaraan, ganjaran dan elaun lain sebagaimana
yang ditentukan oleh Institut.

**Institut boleh menerima pakai peraturan-peraturan,**
**kaedah-kaedah, dsb.**

**21.** Institut boleh, dengan kelulusan Menteri, menerima pakai
dengan apa-apa ubah suaian yang difikirkan patut oleh Institut
mana-mana peraturan-peraturan, kaedah-kaedah, dasar, pekeliling
dan arahan yang diperbuat atau dikeluarkan oleh Kerajaan
Persekutuan.

**Pewakilan kewajipan Ketua Pengarah**

**22. (1) Ketua Pengarah boleh secara bertulis mewakilkan mana-mana**
kuasa atau kewajipan yang diberikan kepadanya di bawah Akta
ini, tidak termasuk kuasa yang diwakilkan sedemikian daripada
Institut, kepada mana-mana pegawai Institut, tertakluk kepada
apa-apa syarat yang difikirkan patut oleh Ketua Pengarah.

(2) Suatu pewakilan di bawah seksyen ini tidaklah menghalang
Ketua Pengarah sendiri daripada melaksanakan atau menjalankan
pada bila-bila masa mana-mana kuasa atau kewajipan yang
diwakilkan sedemikian.


-----

20 _Rang Undang-Undang_

Bahagian IV

KEWANGAN

**Kumpulan Wang**

**23. (1) Bagi maksud Akta ini, suatu kumpulan wang yang**
hendaklah dikenali sebagai “Kumpulan Wang Institut Penyelidikan
Perhutanan Malaysia” ditubuhkan.

(2) Kumpulan Wang itu hendaklah dikawal, disenggarakan dan
dikendalikan oleh Institut.

(3) Kumpulan Wang itu hendaklah terdiri daripada—

_(a)_ apa-apa jumlah wang sebagaimana yang diperuntukkan

oleh Kerajaan Persekutuan atau mana-mana Kerajaan
Negeri bagi maksud Akta ini;

_(b)_ wang yang dikutip di bawah seksyen 29;

_(c)_ wang yang diagihkan sebagai dividen daripada syarikat

yang ditubuhkan di bawah seksyen 30;

_(d)_ fi, royalti dan balasan lain di bawah seksyen 31 dan 37

dan wang yang diperoleh daripada apa-apa hak harta
intelek, syer, ekuiti dan perjanjian pelesenan;

_(e)_ wang yang diperoleh daripada fi kemasukan dan apa-apa

fi atau caj lain bagi perkhidmatan yang disediakan
oleh Institut dan penggunaan kemudahannya di bawah
seksyen 32;

_(f)_ wang yang dipinjam oleh Institut di bawah seksyen 33;

_(g)_ wang yang diperoleh daripada pengendalian apa-apa

program, skim, projek atau aktiviti yang dibiayai daripada
Kumpulan Wang;

_(h)_ wang yang diperoleh atau berbangkit daripada apa-apa

jualan, pelupusan, pelaburan, gadai janji, pajakan, sewaan,
gadaian atau debentur atau apa-apa urusan lain dengan
mana-mana harta, yang diperoleh atau yang terletak hak
pada Institut;


-----

_Institut Penyelidikan Perhutanan Malaysia_ 21

_(i)_ wang daripada mana-mana sumber, sumbangan, endowmen,

hadiah atau bekues sebagaimana yang dibuat kepada atau
berpihak kepada Institut;

_(j)_ derma dan sumbangan yang diterima daripada mana-mana

kerajaan, badan atau organisasi di dalam atau di luar
Malaysia; dan

_(k)_ semua wang, jumlah wang atau harta lain yang dengan

apa-apa cara menjadi kena dibayar kepada atau terletak
hak pada Institut berkenaan dengan apa-apa perkara yang
bersampingan dengan fungsinya dan kuasanya.

**Perbelanjaan hendaklah dipertanggungkan pada Kumpulan**
**Wang**

**24.** Kumpulan Wang hendaklah dibelanjakan bagi maksud—

_(a)_ membayar apa-apa perbelanjaan yang dilakukan dengan

sah oleh Institut, termasuk—

(i) elaun dan belanja lain anggota Institut atau

mana-mana jawatankuasanya;

(ii) saraan pegawai dan pekhidmat Institut, termasuk

pemberian pinjaman, biasiswa dan pendahuluan,
faedah persaraan, ganjaran dan elaun;

(iii) perlindungan insurans bagi pegawai dan pekhidmat

Institut;

(iv) kos yang ditanggung dalam memberikan bantuan

bagi kebajikan pegawai dan pekhidmat Institut;
dan

(v) membayar apa-apa belanja, kos dan perbelanjaan

lain berhubung dengan pemerolehan barang dan
perkhidmatan, termasuk pengambilan perunding,
fi dan kos guaman, dan fi dan kos lain;


-----

22 _Rang Undang-Undang_

_(b) membiayai aktiviti penyelidikan dan pembangunan;_

_(c)_ memberikan wang kepada mana-mana badan atau

organisasi yang difikirkan suai manfaat oleh Institut untuk
menjalankan aktiviti penyelidikan dan pembangunan,
projek pembangunan atau aktiviti publisiti;

_(d)_ menyumbang kepada mana-mana badan atau organisasi

di dalam atau di luar Malaysia yang menggalakkan
penyelidikan dan pembangunan dalam pembangunan
hutan dan industri berasaskan hutan;

_(e)_ membiayai apa-apa biasiswa bagi pengajian tinggi, zamalah

pembantu penyelidik, pemberian saintis, fellowship,
pingat, hadiah dan bentuk kepujian lain, award atau
bantuan bagi pegawai dan pekhidmat Institut yang sedang
berkhidmat atau bakal berkhidmat;

_(f)_ membayar apa-apa belanja, kos atau perbelanjaan lain

yang dilakukan atau diterima dengan sewajarnya oleh
Institut dalam pelaksanaan fungsinya atau penjalanan
kuasanya di bawah Akta ini;

_(g)_ memenuhi belanja yang ditanggung oleh Institut dalam

penubuhan cawangan atau pusat penyelidikan Institut;

_(h)_ membeli atau menyewa kelengkapan, jentera dan apa-apa

bahan lain, memperoleh tanah dan mendirikan bangunan,
dan menjalankan apa-apa kerja atau pengusahaan lain
dalam pelaksanaan fungsinya atau penjalanan kuasanya
di bawah Akta ini;

_(i)_ memberikan pinjaman kepada atau mengadakan modal

bagi syarikat yang ditubuhkan di bawah seksyen 30;

_(j)_ membayar balik apa-apa wang yang dipinjam di bawah

seksyen 33 dan bunga yang kena dibayar atas wang itu;
dan

_(k)_ secara amnya, membayar apa-apa belanja untuk melaksanakan

peruntukan Akta ini.


-----

_Institut Penyelidikan Perhutanan Malaysia_ 23

**Pemeliharaan Kumpulan Wang**

**25. Menjadi kewajipan Institut untuk memelihara Kumpulan**
Wang dengan melaksanakan fungsinya dan menjalankan kuasanya
di bawah Akta ini dengan sedemikian cara untuk memastikan
bahawa jumlah hasil Institut mencukupi untuk membayar semua
jumlah wang yang dipertanggungkan dengan sepatutnya pada
akaun hasilnya, termasuk susut nilai dan bunga atas modal, dari
setahun ke setahun.

**Perbelanjaan dan penyediaan anggaran**

**26. (1) Perbelanjaan Institut setakat apa-apa amaun yang**
dibenarkan oleh Menteri bagi mana-mana satu tahun hendaklah
dibayar daripada Kumpulan Wang.

(2) Sebelum mulanya bulan Jun setiap tahun, Institut hendaklah
mengemukakan kepada Menteri suatu anggaran perbelanjaan
(termasuk perbelanjaan bagi aktiviti penyelidikan dan pembangunan
dan projek pembangunan) bagi tahun yang berikutnya dalam
apa-apa bentuk dan yang mengandungi apa-apa butir sebagaimana
yang diarahkan oleh Menteri.

(3) Menteri hendaklah, sebelum permulaan bulan Disember
tahun itu, memberitahu Institut amaun yang dibenarkan bagi
perbelanjaan secara amnya atau amaun yang dibenarkan bagi
setiap perihalan perbelanjaan.

(4) Institut boleh, pada bila-bila masa, mengemukakan kepada
Menteri suatu anggaran tambahan perbelanjaannya bagi mana-mana
satu tahun dan Menteri boleh membenarkan keseluruhan atau
mana-mana bahagian daripada perbelanjaan tambahan itu dimasukkan
dalam anggaran tambahan.

**Kumpulan wang rizab**

**27.** Institut hendaklah menubuhkan dan menyenggarakan suatu
kumpulan wang rizab dalam Kumpulan Wang.


-----

24 _Rang Undang-Undang_

**Akta Badan Berkanun (Akaun dan Laporan Tahunan) 1980**

**28.** A k t a B a d a n B e r k a n u n ( A k a u n d a n L a p o r a n
Tahunan) 1980 [Akta 240] hendaklah terpakai bagi Institut.

Bahagian V

KUASA LAIN INSTITUT

**Kuasa untuk mengenakan, dsb., ses penyelidikan**

**29.** (1) Menteri boleh, dengan persetujuan Menteri Kewangan,
membuat perintah bagi pengenaan, pengubahan atau pembatalan
ses penyelidikan atas pengeksportan semua atau mana-mana hasil
hutan, dan perintah itu boleh menyatakan jenis, amaun dan kadar
ses, orang atau golongan orang yang ke atasnya ses itu dikenakan
dan cara kutipan ses itu.

(2) Perintah yang dibuat di bawah subseksyen (1) hendaklah
disiarkan dalam _Warta._

(3) Melainkan jika diperuntukkan selainnya dalam perintah yang
dibuat di bawah subseksyen (1), ses itu hendaklah disifatkan sebagai
duti kastam yang dikenakan di bawah Akta Kastam 1967 [Akta 235]
bagi maksud mengutip dan menguatkuasakan pengutipan ses itu.

**Kuasa untuk menubuhkan syarikat**

**30.** Institut boleh, dengan kelulusan Menteri dan Menteri Kewangan,
menubuhkan atau memajukan atau menggalakkan penubuhan atau
pembesaran syarikat di bawah Akta Syarikat 1965 [Akta 125]—

_(a)_ untuk melaksanakan mana-mana fungsi atau menjalankan

apa-apa kuasa Institut; atau

_(b)_ untuk menjalankan dan menjaga, mengelolakan dan

menguruskan apa-apa program, skim, projek atau aktiviti
yang telah dirancangkan atau diusahakan oleh Institut
dalam melaksanakan fungsinya atau menjalankan kuasanya.


-----

_Institut Penyelidikan Perhutanan Malaysia_ 25

**Kuasa untuk mengkomersialkan dapatan penyelidikan**

**31. (1) Institut boleh, tertakluk kepada apa-apa terma dan syarat**
dan pembayaran apa-apa fi, royalti atau balasan lain, jika ada,
sebagaimana yang ditentukan oleh Institut, mengkomersialkan atau
menyebabkan dikomersialkan apa-apa dapatan penyelidikan atau
menyediakan apa-apa dapatan penyelidikan kepada mana-mana
orang bagi maksud pengkomersialan.

(2) Bagi maksud subseksyen (1), Institut boleh membuat apa-apa
perkiraan bagi perkongsian keuntungan, gabungan kepentingan,
kerjasama, usaha sama atau penyertaan ekuiti dengan mana-mana
orang.

**Kuasa untuk mengenakan fi dan caj**

**32.** Institut boleh mengenakan fi kemasukan dan apa-apa fi atau caj
lain yang difikirkan patut oleh Institut bagi apa-apa perkhidmatan
teknikal, nasihat, pakar runding dan apa-apa perkhidmatan lain
berhubung dengan hutan dan industri berasaskan hutan, dan apa-apa
perkhidmatan lain yang disediakan oleh Institut dan penggunaan
kemudahannya.

**Kuasa untuk meminjam**

**33. (1) Institut boleh, dengan kelulusan Menteri dan Menteri**
Kewangan, meminjam apa-apa jumlah wang yang dikehendaki
oleh Institut bagi pelaksanaan fungsinya atau penjalanan kuasanya
sewajarnya.

(2) Akta Badan Berkanun (Kuasa Meminjam) 1999 [Akta 598]
hendaklah terpakai bagi Institut.

**Kuasa untuk melabur, dsb.**

**34.** (1) Institut boleh, dengan kelulusan Menteri dan Menteri
Kewangan, melabur Kumpulan Wang atau mana-mana bahagian
daripadanya, yang tidak dikehendaki serta-merta untuk dibelanjakan
di bawah Akta ini, dalam mana-mana pelaburan atau sekuriti.


-----

26 _Rang Undang-Undang_

(2) Institut boleh menyimpan, sama ada atas akaun deposit atau
akaun semasa, apa-apa wang yang pada masa itu tidak dilaburkan,
dalam—

_(a)_ mana-mana bank berlesen atau bank pelaburan berlesen di

bawah Akta Perkhidmatan Kewangan 2013 [Akta 758];
atau

_(b)_ mana-mana bank Islam berlesen di bawah Akta Perkhidmatan

Kewangan Islam 2013 [Akta 759].

**Kuasa untuk mengambil khidmat ejen, dsb.**

**35. Institut boleh mengambil khidmat dan membayar ejen, perunding**
dan penasihat teknikal, termasuk peguam bela dan peguam cara,
jurubank, broker saham, juruukur, penilai dan mana-mana orang
lain, untuk melakukan semua perkara yang suai manfaat atau perlu
atau bersampingan dengan pelaksanaan fungsi atau penjalanan
kuasa Institut.

**Kuasa untuk membuat peraturan-peraturan**

**36.** Institut boleh, dengan kelulusan Menteri, membuat apa-apa
peraturan-peraturan sebagaimana yang perlu atau suai manfaat
untuk melaksanakan peruntukan Akta ini.

Bahagian VI

PELBAGAI

**Harta dalam dapatan penyelidikan, dsb.**

**37.** (1) Jika aktiviti penyelidikan dan pembangunan yang dijalankan
oleh Institut dibiayai oleh—

_(a)_ Kerajaan Persekutuan, harta dalam tiap-tiap dapatan

penyelidikan daripada aktiviti penyelidikan dan
pembangunan itu hendaklah terletak hak pada Institut;
atau


-----

_Institut Penyelidikan Perhutanan Malaysia_ 27

_(b)_ mana-mana Kerajaan Negeri, orang perseorangan,

syarikat, badan atau organisasi, harta dalam tiap-tiap
dapatan penyelidikan daripada aktiviti penyelidikan
dan pembangunan itu hendaklah terletak hak mengikut
perjanjian antara Institut dengan Kerajaan Negeri, orang
perseorangan, syarikat, badan atau organisasi itu.

(2) Jika aktiviti penyelidikan dan pembangunan dijalankan oleh
pegawai atau pekhidmat Institut semasa menjalankan tugasnya, harta
dalam tiap-tiap dapatan penyelidikan daripada aktiviti penyelidikan
dan pembangunan itu hendaklah terletak hak pada Institut.

(3) Institut boleh, sebagaimana yang difikirkannya patut,
memberikan ganjaran atau insentif kepada pegawai atau pekhidmat
Institut yang disebut dalam subseksyen (2).

(4) Institut boleh menyediakan apa-apa dapatan penyelidikan
yang harta dalam dapatan penyelidikan itu terletak hak pada Institut
kepada Kerajaan Persekutuan atau mana-mana Kerajaan Negeri,
orang perseorangan, syarikat, badan atau organisasi tertakluk
kepada apa-apa syarat dan kepada pembayaran apa-apa fi, royalti
atau balasan lain, jika ada, sebagaimana yang ditentukan oleh
Institut.

(5) Subseksyen (4) adalah sebagai tambahan kepada dan bukan
untuk mengurangkan peruntukan seksyen 31.

**Akses kepada dapatan penyelidikan dan kemudahan, dsb.**

**38.** Institut boleh, tertakluk kepada apa-apa syarat, sekatan atau
had yang ditentukan oleh Institut, termasuklah pengenaan fi,
membenarkan akses kepada dapatan penyelidikan, premis dan
kemudahan Institut.

**Larangan terhadap pengeluaran semula atau penerbitan**

**39.** (1) Tiada seorang pun boleh mengeluarkan semula atau
menerbitkan atau menyebabkan dikeluarkan semula atau diterbitkan
kandungan mana-mana dapatan penyelidikan atau mana-mana
bahagiannya kecuali—

_(a)_ dengan persetujuan bertulis terlebih dahulu Ketua Pengarah;

dan

_(b)_ mengikut apa-apa terma dan syarat sebagaimana yang

ditentukan oleh Ketua Pengarah


-----

28 _Rang Undang-Undang_

(2) Mana-mana orang yang melanggar seksyen ini melakukan
suatu kesalahan dan boleh, apabila disabitkan, didenda tidak
melebihi satu ratus ribu ringgit atau dipenjarakan selama tempoh
tidak melebihi dua tahun atau kedua-duanya.

**Kerahsiaan**

**40.** (1) Kecuali bagi maksud Akta ini atau bagi apa-apa prosiding,
mana-mana anggota Institut atau jawatankuasanya atau mana-mana
pegawai, pekhidmat atau ejen Institut tidak boleh menzahirkan
apa-apa maklumat yang berhubungan dengan apa-apa perkara
yang diperolehnya semasa melaksanakan kewajipannya dan yang
tidak disiarkan menurut Akta ini.

(2) Semua maklumat yang diperoleh oleh mana-mana anggota
Institut atau jawatankuasanya, atau mana-mana pegawai, pekhidmat
atau ejen Institut berkenaan dengan apa-apa rumusan, proses atau
amalan berkaitan dengan pentadbiran Akta ini hendaklah disifatkan
sebagai rahsia.

(3) Mana-mana orang yang melanggar seksyen ini melakukan
suatu kesalahan dan boleh, apabila disabitkan, didenda tidak
melebihi satu ratus ribu ringgit atau dipenjarakan selama tempoh
tidak melebihi dua tahun atau kedua-duanya.

**Sekatan penggunaan perkataan**

**41.** (1) Kecuali dengan kelulusan Institut, tiada seorang pun boleh
menggunakan bagi apa-apa jua maksud nama yang mengandungi
perkataan “Institut Penyelidikan Perhutanan Malaysia”, “Forest
Research Institute Malaysia”, “Forest Research Institute of Malaysia”
atau abjad “FRIM” atau apa-apa singkatan atau singkatan yang
mengelirukan padanya atau apa-apa tanda Institut atau apa-apa
yang menyerupainya.

(2) Mana-mana orang yang melanggar seksyen ini melakukan
suatu kesalahan dan boleh, apabila disabitkan, didenda tidak
melebihi dua ratus ribu ringgit.


-----

_Institut Penyelidikan Perhutanan Malaysia_ 29

**Perlindungan terhadap tindakan guaman dan prosiding**
**undang-undang**

**42.** Tindakan, guaman, pendakwaan atau prosiding tidak boleh
diambil atau dibawa, dimulakan atau dikekalkan dalam mana-mana
mahkamah—

_(a)_ terhadap Institut; atau

_(b)_ terhadap mana-mana anggota Institut atau jawatankuasanya,

atau mana-mana pegawai, pekhidmat atau ejen Institut,

berkenaan dengan apa-apa perbuatan, keabaian, keingkaran atau
peninggalan yang dilakukan atau ditinggalkan olehnya dengan
suci hati atas sifat sedemikian.

**Akta Perlindungan Pihak Berkuasa Awam 1948**

**43. Akta Perlindungan Pihak Berkuasa Awam 1948 [Akta 198]**
hendaklah terpakai bagi apa-apa tindakan, guaman, pendakwaan
atau prosiding terhadap Institut atau terhadap mana-mana anggota
Institut atau jawatankuasanya, atau mana-mana pegawai, pekhidmat
atau ejen Institut berkenaan dengan apa-apa perbuatan, keabaian
atau keingkaran yang dibuat atau dilakukan olehnya atas sifat
sedemikian.

**Pekhidmat awam**

**44.** Tiap-tiap anggota Institut atau mana-mana jawatankuasanya,
atau mana-mana pegawai, pekhidmat atau ejen Institut, semasa
melaksanakan kewajipannya sebagai anggota, pegawai, pekhidmat
atau ejen sedemikian hendaklah disifatkan sebagai pekhidmat
awam mengikut pengertian Kanun Keseksaan [Akta 574].

Bahagian VII

PERUNTUKAN PEMANSUHAN, PEMBUBARAN,

KECUALIAN DAN PERALIHAN, DSB.

**Tafsiran**

**45. Bagi maksud Bahagian ini—**

_(a)_ “Lembaga yang dibubarkan” ertinya Lembaga Penyelidikan

dan Pembangunan Perhutanan Malaysia yang dibubarkan
di bawah subseksyen 46(2);


-----

30 _Rang Undang-Undang_

_(b)_ “tarikh permulaan kuat kuasa” ertinya tarikh Akta ini

mula berkuat kuasa.

**Pemansuhan dan pembubaran**

**46. (1) Akta Lembaga Penyelidikan dan Pembangunan Perhutanan**
Malaysia 1985 dimansuhkan.

(2) Lembaga Penyelidikan dan Pembangunan Perhutanan Malaysia
yang ditubuhkan di bawah Akta yang dimansuhkan dibubarkan.

**Pemindahan kuasa, dsb.**

**47.** Segala kuasa, hak, keistimewaan, liabiliti, obligasi dan
kewajipan yang sebelum tarikh permulaan kuat kuasa merupakan
kuasa, hak, keistimewaan, liabiliti, obligasi dan kewajipan Lembaga
yang dibubarkan hendaklah dari tarikh permulaan kuat kuasa turun
kepada Institut.

**Pemindahmilikan harta**

**48.** (1) Semua tanah yang sebelum tarikh permulaan kuat
kuasa terletak hak pada, atau dirizabkan di bawah mana-mana
undang-undang bertulis yang berhubungan dengan tanah bagi
maksud Lembaga yang dibubarkan hendaklah pada tarikh permulaan
kuat kuasa terletak hak pada atau disifatkan sebagai dirizabkan
bagi maksud Institut.

(2) Semua harta dan aset, selain tanah, yang sebelum tarikh
permulaan kuat kuasa terletak hak pada Lembaga yang dibubarkan
atau pada mana-mana orang bagi pihak Lembaga yang dibubarkan
hendaklah pada tarikh permulaan kuat kuasa terletak hak pada
Institut.

**Kontrak sedia ada**

**49.** Semua surat ikatan, bon, perjanjian, surat cara dan

perkiraan kerja yang wujud sebelum tarikh permulaan kuat kuasa
dan yang menyentuh apa-apa harta yang dipindahmilikkan di
bawah seksyen 48 hendaklah mempunyai kuat kuasa dan kesan


-----

_Institut Penyelidikan Perhutanan Malaysia_ 31

sepenuhnya terhadap atau memihak kepada Institut dan bolehlah
dikuatkuasakan dengan sepenuhnya dan berkesan seolah-olah,
sebagai ganti Lembaga yang dibubarkan atau mana-mana orang
yang bertindak bagi pihak Lembaga yang dibubarkan, Institut
yang dinamakan dalamnya atau menjadi pihak kepadanya.

**Pembubaran Kumpulan Wang Penyelidikan dan Pembangunan**
**Perhutanan, dsb.**

**50.** (1) Kumpulan Wang Penyelidikan dan Pembangunan Perhutanan
yang ditubuhkan di bawah Akta yang dimansuhkan dibubarkan.

(2) Semua wang yang ada dalam atau kena dibayar kepada
Kumpulan Wang Penyelidikan dan Pembangunan Perhutanan
hendaklah pada tarikh permulaan kuat kuasa dipindahkan dan
terletak hak pada dan disifatkan menjadi sebahagian daripada
Kumpulan Wang.

**Keanggotaan Lembaga yang dibubarkan**

**51.** (1) Semua anggota dan anggota silih ganti Lembaga yang
dibubarkan yang dilantik di bawah Akta yang dimansuhkan dan
semua anggota mana-mana jawatankuasa yang ditubuhkan di bawah
Akta yang dimansuhkan, yang memegang jawatan sebelum tarikh
permulaan kuat kuasa hendaklah terhenti memegang jawatan pada
tarikh permulaan kuat kuasa itu.

(2) Tiada apa-apa jua dalam subseksyen (1) boleh menjejaskan
kebertanggungjawaban anggota Lembaga yang dibubarkan yang
tamat tempoh jawatannya dan dengan seberapa segera yang boleh
dilaksanakan selepas tarikh permulaan kuat kuasa, Lembaga
yang dibubarkan hendaklah menyediakan dan mengemukakan
kepada Menteri suatu laporan termasuk penyata kewangan yang
dikehendaki di bawah Akta yang dimansuhkan, tetapi laporan
itu hendaklah terhad kepada tempoh dari 1 Januari tahun yang
berkenaan sehingga tarikh sebelum tarikh permulaan kuat kuasa.

(3) Walau apa pun subseksyen (1), Lembaga yang dibubarkan
hendaklah terus wujud bagi maksud subseksyen (2).


-----

32 _Rang Undang-Undang_

**Pegawai terus memegang jawatan**

**52.** Semua orang yang memegang jawatan di bawah Akta yang
dimansuhkan sebaik sebelum tarikh permulaan kuat kuasa sebagai—

_(a)_ Ketua Pengarah;

_(b)_ Timbalan Ketua Pengarah;

_(c)_ pegawai dan pekhidmat Institut,

hendaklah disifatkan telah dilantik di bawah Akta ini dan hendaklah
terus memegang jawatan sedemikian atas terma dan syarat yang
sama bagi tempoh yang akan tamat pada tarikh yang pelantikannya
di bawah Akta yang dimansuhkan sepatutnya tamat tempoh.

**Penerusan permohonan, dsb., yang belum selesai**

**53.** (1) Semua permohonan, kelulusan dan keputusan, atas rayuan
atau selainnya, yang belum selesai di hadapan Lembaga yang
dibubarkan hendaklah pada tarikh permulaan kuat kuasa diuruskan
oleh Institut.

(2) Semua permohonan, kelulusan dan keputusan, atas rayuan
atau selainnya, yang belum selesai di hadapan Menteri di bawah
Akta yang dimansuhkan hendaklah pada tarikh permulaan kuat
kuasa diuruskan oleh Menteri di bawah Akta ini.

(3) Semua surat cara, perakuan dan dokumen yang diserah
simpan dengan Lembaga yang dibubarkan sebelum tarikh permulaan
kuat kuasa hendaklah pada tarikh permulaan kuat kuasa diserah
simpan dengan Institut.

**Penerusan prosiding sivil dan jenayah**

**54.** (1) Tiada apa-apa yang terkandung dalam Akta ini boleh
menyentuh liabiliti mana-mana orang untuk didakwa atau dihukum
bagi kesalahan yang dilakukan sebelum tarikh permulaan kuat kuasa,
atau apa-apa prosiding yang dibawa sebelum tarikh permulaan
kuat kuasa berkenaan dengan kesalahan sedemikian.


-----

_Institut Penyelidikan Perhutanan Malaysia_ 33

(2) Apa-apa prosiding, sama ada sivil atau jenayah, atau kausa
tindakan yang belum selesai atau yang wujud sebelum tarikh
permulaan kuat kuasa oleh atau terhadap Lembaga yang dibubarkan
atau mana-mana orang yang bertindak bagi pihak Lembaga yang
dibubarkan boleh diteruskan atau dimulakan oleh atau terhadap
Institut sebagaimana ia boleh diteruskan atau dimulakan oleh
atau terhadap Institut atau orang sedemikian jika Akta ini tidak
dibuat.

(3) Apa-apa rayuan yang dibawa atau apa-apa kebenaran
merayu yang dipohon pada atau selepas tarikh permulaan kuat
kuasa terhadap suatu keputusan yang diberikan sebelum tarikh
permulaan kuat kuasa itu dalam mana-mana prosiding undang-undang
yang Lembaga yang dibubarkan menjadi pihak kepadanya boleh
dibawa oleh atau terhadap Institut.

**Pengesahan dan tanggung rugi**

**55.** (1) Walau apa pun tiada apa-apa peruntukan tentang pengenaan
dan pemungutan fi oleh Lembaga yang dibubarkan kecuali bagi
penetapan fi di bawah seksyen 22 Akta Lembaga Penyelidikan
dan Pembangunan Perhutanan Malaysia 1985, fi yang berikut
hendaklah disifatkan telah dikenakan dan dipungut dengan sah:

_(a)_ fi kemasukan yang telah dikenakan dan dipungut oleh

Lembaga yang dibubarkan sepanjang tempoh dari
1 November 1996; dan

_(b)_ fi atau caj lain bagi apa-apa penggunaan kemudahan

yang telah dikenakan dan dipungut oleh Lembaga yang
dibubarkan sepanjang tempoh dari 1 Januari 1986,

sehingga hari sebelum tarikh permulaan kuat kuasa.

(2) Tiada tindakan atau prosiding undang-undang boleh dibawa,
dimulakan atau dikekalkan terhadap Lembaga yang dibubarkan atau
mana-mana pegawai Lembaga yang dibubarkan atau mana-mana
orang yang bertindak di bawahnya berkenaan dengan apa-apa fi
atau caj yang dikenakan dan dipungut, dan jika apa-apa tindakan
atau prosiding undang-undang sedemikian telah dibawa, dimulakan
atau dikekalkan, ia hendaklah dibatalkan dan dijadikan tidak sah
dan tiada pembayaran balik berkenaan dengan fi atau caj yang
telah dikenakan dan dipungut sebagaimana yang dinyatakan dalam
Akta ini boleh dibuat.


-----

34 _Rang Undang-Undang_

**Sebutan dalam undang-undang atau dokumen mengenai**
**Lembaga yang dibubarkan**

**56.** Sesuatu sebutan dalam mana-mana undang-undang atau
dokumen yang berkuat kuasa sebelum tarikh permulaan kuat
kuasa mengenai Lembaga yang dibubarkan hendaklah ditafsirkan
sebagai sebutan mengenai Institut.

Jadual

[Subseksyen 3(4)]

**Pembatalan pelantikan dan peletakan jawatan**

**1. (1) Pelantikan mana-mana anggota Institut boleh pada bila-bila masa**
dibatalkan oleh Menteri.

(2) Tertakluk kepada subperenggan (3), anggota Institut boleh pada bila-bila

masa meletakkan jawatannya dengan memberikan notis bertulis yang ditujukan
kepada Menteri.

(3) Menteri boleh, apabila menerima notis di bawah subperenggan (2),

menerima atau menolak peletakan jawatan anggota Institut itu.

**Pengosongan jawatan**

**2. (1) Jawatan seseorang anggota Institut hendaklah menjadi kosong jika—**

_(a) dia mati;_

_(b)_ telah dibuktikan terhadapnya, atau dia telah disabitkan atas, suatu

pertuduhan berkenaan dengan—

(i) suatu kesalahan yang melibatkan fraud, kecurangan atau

keburukan akhlak;

(ii) suatu kesalahan di bawah mana-mana undang-undang yang

berhubungan dengan rasuah; atau

(iii) apa-apa kesalahan lain yang boleh dihukum dengan pemenjaraan

(sama ada pemenjaraan sahaja atau sebagai tambahan kepada
atau sebagai ganti denda) selama lebih daripada dua tahun;

_(c)_ dia menjadi bankrap;

_(d)_ kelakuannya, sama ada yang berkaitan dengan kewajipannya sebagai

anggota Institut atau selainnya, ialah kelakuan yang memburukkan
nama baik Institut;


-----

_Institut Penyelidikan Perhutanan Malaysia_ 35

_(e)_ dia tidak sempurna akal atau selainnya tidak berupaya menunaikan

kewajipannya;

_(f)_ dia tidak menghadiri mesyuarat Institut tiga kali berturut-turut tanpa

kebenaran Pengerusi atau, dalam hal Pengerusi tanpa kebenaran
Menteri;

_(g)_ peletakan jawatannya diterima oleh Menteri; atau

_(h)_ pelantikannya dibatalkan oleh Menteri.

(2) Jika jawatan mana-mana anggota Institut menjadi kosong oleh apa-apa

sebab yang disebut dalam subperenggan (1), Menteri boleh melantik seorang
lain untuk memenuhi kekosongan itu.

**Mesyuarat**

**3. (1) Institut hendaklah bermesyuarat sekurang-kurangnya empat kali setahun**
pada bila-bila masa dan di mana-mana tempat sebagaimana yang ditetapkan
oleh Pengerusi.

(2) Sekurang-kurangnya notis bertulis empat belas hari hendaklah diberikan

kepada anggota.

(3) Pengerusi hendaklah mempengerusikan mesyuarat Institut.

(4) Kuorum Institut ialah enam orang.

(5) Tiap-tiap anggota yang hadir berhak kepada satu undi.

(6) Jika dalam persoalan yang hendak diputuskan oleh Institut terdapat

undi yang sama banyak, Pengerusi hendaklah mempunyai undi pemutus.

**Elaun**

**4. Pengerusi dan semua anggota lain Institut hendaklah dibayar apa-apa elaun**
mesyuarat dengan apa-apa kadar sebagaimana yang ditentukan oleh Menteri.

**Institut boleh mengundang orang lain untuk menghadiri mesyuarat**

**5. (1) Institut boleh mengundang mana-mana orang untuk menghadiri mesyuarat**
atau penimbangtelitian Institut bagi maksud menasihatinya mengenai apa-apa
perkara yang dibincangkan tetapi orang itu tidak berhak untuk mengundi dalam
mesyuarat atau penimbangtelitian itu.

(2) Seseorang yang diundang di bawah subperenggan (1) boleh dibayar

apa-apa fi sebagaimana yang ditentukan oleh Institut.


-----

36 _Rang Undang-Undang_

**Penzahiran kepentingan**

**6.** Seseorang anggota Institut yang mempunyai, secara langsung atau tidak
langsung, dengan sendiri atau melalui pekongsinya, apa-apa kepentingan dalam
mana-mana syarikat atau pengusahaan yang dengannya Institut bercadang untuk
membuat apa-apa kontrak atau yang mempunyai apa-apa kepentingan dalam
mana-mana kontrak itu atau dalam apa-apa perkara yang sedang dibincangkan
oleh Institut hendaklah menzahirkan kepada Institut hakikat kepentingan dan
jenis kepentingannya itu, dan penzahiran yang sedemikian hendaklah direkodkan
dalam minit Institut dan, melainkan jika dibenarkan secara khusus kepadanya
oleh Pengerusi, anggota itu tidak boleh mengambil bahagian dalam apa-apa
penimbangtelitian atau keputusan Institut yang berhubungan dengan kontrak
atau perkara itu.

**Kesahan tindakan dan prosiding**

**7. Tiada tindakan yang dilakukan atau prosiding yang diambil di bawah Akta**
ini boleh dipersoalkan atas alasan—

_(a)_ sesuatu kekosongan dalam keanggotaan atau sesuatu kecacatan dalam

penubuhan Institut;

_(b)_ pelanggaran perenggan 6 oleh mana-mana anggota Institut; atau

_(c)_ sesuatu peninggalan, kecacatan atau ketidakteraturan yang tidak

menyentuh merit hal itu.

**Meterai perbadanan**

**8.** (1) Institut hendaklah mempunyai suatu meterai perbadanan yang hendaklah
mengandungi suatu tanda yang diluluskan oleh Institut dan meterai itu boleh
dipecahkan, ditukar, diubah atau dibuat baru sebagaimana yang difikirkan patut
oleh Institut.

(2) Meterai perbadanan itu hendaklah disimpan dalam jagaan Ketua Pengarah

atau mana-mana orang lain yang diberi kuasa oleh Institut, dan hendaklah
disahkan oleh Ketua Pengarah atau orang yang diberi kuasa itu atau oleh
mana-mana pegawai diberi kuasa oleh salah seorang daripada mereka secara
bertulis, dan semua surat ikatan, dokumen dan surat cara lain yang berupa
sebagai dimeteraikan dengan meterai itu, yang disahkan sebagaimana yang
disebut terdahulu, hendaklah, disifatkan telah disempurnakan dengan sah
sehingga dibuktikan sebaliknya:

Dengan syarat bahawa apa-apa dokumen atau surat cara yang jika

disempurnakan oleh seseorang yang bukan suatu pertubuhan perbadanan tidak
dikehendaki supaya dimeteraikan boleh disempurnakan dengan cara yang sama
oleh Institut, dan apa-apa dokumen atau surat cara itu boleh disempurnakan
bagi pihak Institut oleh mana-mana pegawai atau pekhidmat Institut yang
diberi kuasa secara am atau khusus oleh Institut bagi maksud itu.


-----

_Institut Penyelidikan Perhutanan Malaysia_ 37

(3) Meterai perbadanan Institut hendaklah diberi pengiktirafan rasmi dan

kehakiman.

**Minit**

**9. (1) Minit mesyuarat Institut hendaklah disediakan oleh Setiausaha kepada**
Institut.

(2) Institut hendaklah menyebabkan minit semua mesyuaratnya disenggarakan

dan disimpan dalam bentuk yang sepatutnya.

(3) Minit yang dibuat mengenai mesyuarat Institut hendaklah, jika

ditandatangani dengan sewajarnya, diterima dalam keterangan dalam semua
prosiding undang-undang tanpa bukti lain.

(4) Tiap-tiap mesyuarat Institut yang berkenaan dengan prosidingnya minit

telah dibuat sedemikian hendaklah disifatkan telah dipanggil dan diadakan
dengan sewajarnya dan semua anggota dalam mesyuarat itu layak dengan
sewajarnya untuk bertindak.

**Tatacara**

**10. Tertakluk kepada Akta ini, Institut boleh menentukan tatacaranya sendiri.**

**Anggota Institut hendaklah memberikan tumpuan kepada urusan Institut**

**11. Tiap-tiap anggota hendaklah menumpukan masa kepada urusan Institut**
sebagaimana yang perlu untuk menunaikan kewajipannya dengan berkesan.

HURAIAN

Rang Undang-Undang Institut Penyelidikan Perhutanan Malaysia 2016
(“Akta yang dicadangkan”) bertujuan untuk mengadakan peruntukan bagi kewujudan
berterusan Institut Penyelidikan Perhutanan Malaysia dengan pertukaran nama
dalam bahasa Inggeris kepada “Forest Research Institute Malaysia” (“Institut”).
Institut Penyelidikan Perhutanan Malaysia telah ditubuhkan oleh Lembaga
Penyelidikan dan Pembangunan Perhutanan Malaysia (“Lembaga”) di bawah
Akta Lembaga Penyelidikan dan Pembangunan Perhutanan Malaysia 1985.
Dengan berkuat kuasanya Akta yang dicadangkan, Lembaga akan dibubarkan
dan Institut akan menjalankan fungsi dan kuasa Lembaga. Bagi melaksanakan
fungsinya dengan lebih baik, Akta yang dicadangkan bertujuan untuk mengadakan
peruntukan bagi menjadikan Institut suatu pertubuhan perbadanan.

Sebagai suatu institusi penyelidikan dalam pembangunan sektor perhutanan
huluan dan juga hiliran, Institut telah menjalankan pelbagai penyelidikan yang
menghasilkan banyak dapatan penyelidikan. Pada masa sekarang, dapatan


-----

38 _Rang Undang-Undang_

penyelidikan tidak dikomersialkan oleh Institut tetapi oleh syarikat yang
dilantik oleh Institut. Institut hanya mengutip royalti tiga hingga lima peratus
daripada syarikat itu. Justeru, Akta yang dicadangkan memberi Institut kuasa
untuk mengkomersialkan dapatan penyelidikan itu dengan sendirinya. Melalui
pengkomersialan, Institut akan dapat menjana pendapatannya sendiri. Institut
menyasarkan untuk menanggung sendiri sekurang-kurangnya tiga puluh peratus
daripada kos operasinya, dengan itu mengurangkan pergantungannya kepada
pembiayaan Kerajaan.

Bagi mengukuhkan pentadbiran Institut, Akta yang dicadangkan juga bertujuan
untuk membenarkan Institut bertindak sebagai suatu badan pengujian dan
pensijilan bagi hasil hutan. Institut berhasrat untuk menyediakan kemudahan
ini kepada industri berasaskan hutan tempatan dan juga antarabangsa.

Untuk sekian lama Institut telah menjadi pusat rujukan kepada pelajar universiti
yang meminta bantuan Institut untuk penyeliaan bersama penyelidikan mereka
bagi pengajian siswazah dan Institut menyediakan bantuan itu tanpa kos.
Dengan Akta yang dicadangkan, Institut diberi kuasa untuk menawarkan kursus
atau latihan teknikal dan bukan teknikal dan kemudiannya untuk memberikan
perakuan kepada orang yang telah mengikuti kursus atau latihan itu. Akta yang
dicadangkan seterusnya membenarkan Institut untuk berusaha sesama dengan
mana-mana institusi atau organisasi di dalam atau di luar Malaysia.

Bahagian I

2. Bahagian I memperkatakan perkara permulaan.

_Fasal 1 mengadakan peruntukan bagi tajuk ringkas._

_Fasal 2 mengandungi takrif perkataan dan ungkapan yang digunakan dalam_

Akta yang dicadangkan.

Bahagian II

3. Bahagian II mengandungi peruntukan yang berhubungan dengan Institut,
fungsi dan kuasanya.

_Fasal 3 bertujuan untuk mengadakan peruntukan bagi kewujudan berterusan_

Institut walaupun Akta Lembaga Penyelidikan dan Pembangunan Perhutanan
Malaysia 1985 dimansuhkan dan Lembaga dibubarkan. Fasal ini juga bertujuan
mengadakan peruntukan bagi menjadikan Institut pertubuhan perbadanan.

_Fasal 4_ bertujuan untuk menyatakan fungsi Institut termasuk fungsi untuk

menjalankan dan menggalakkan penyelidikan dan bertindak sebagai badan
pengujian serta badan pensijilan tempatan dan antarabangsa.

_Fasal 5_ bertujuan untuk memperuntukkan Institut dengan kuasa tertentu

termasuk kuasa untuk berusaha sesama dengan mana-mana institusi atau
organisasi di dalam atau di luar Malaysia.


-----

_Institut Penyelidikan Perhutanan Malaysia_ 39

_Fasal 6 membolehkan Institut menubuhkan cawangan dan pusat penyelidikan._

_Fasal 7 bertujuan untuk mengadakan peruntukan bagi keanggotaan Institut._

_Fasal 8 mengandungi peruntukan mengenai tempoh jawatan anggota Institut._

_Fasal 9_ bertujuan untuk mengadakan peruntukan bagi pelantikan anggota

silih ganti berkenaan dengan anggota Institut yang tertentu.

_Fasal 10 mengadakan peruntukan bagi penjalanan sementara fungsi Pengerusi_

jika Pengerusi tidak dapat melaksanakan fungsinya atau semasa kekosongan
jawatan Pengerusi.

_Fasal 11 bertujuan untuk memberi Menteri kuasa bagi memberikan arahan_

yang bersifat am kepada Institut.

_Fasal 12_ menghendaki Institut memberikan penyata, laporan, akaun dan

maklumat kepada Menteri dan mana-mana pihak berkuasa awam lain sebagaimana
yang diarahkan oleh Menteri.

_Fasal 13_ mengadakan peruntukan bagi pelantikan Setiausaha Institut.

_Fasal 14 bertujuan untuk memberi Institut kuasa bagi menubuhkan jawatankuasa_

untuk membantunya dalam melaksanakan fungsinya dan menjalankan kuasanya
di bawah Akta yang dicadangkan.

Bahagian III

4. Bahagian III mengandungi peruntukan yang berhubungan dengan Ketua
Pengarah, pegawai dan pekhidmat Institut.

_Fasal 15 mengandungi peruntukan berkenaan dengan pelantikan, kuasa dan_

kewajipan Ketua Pengarah Institut.

_Fasal 16 mengadakan peruntukan bagi pelantikan apa-apa bilangan Timbalan_

Ketua Pengarah Institut.

_Fasal 17_ bertujuan untuk membenarkan Institut untuk mengambil khidmat

apa-apa bilangan pegawai dan pekhidmat dan juga memberi Institut kuasa,
dengan kelulusan Menteri, Perbendaharaan dan Jabatan Perkhidmatan Awam,
untuk menentukan terma dan syarat perkhidmatan pegawai dan pekhidmatnya.

_Fasal 18_ mengadakan peruntukan bagi pemakaian Akta Badan Berkanun

(Disiplin dan Surcaj) 2000 kepada Institut.

_Fasal 19_ mengandungi peruntukan bagi pemberian pinjaman, biasiswa dan

pendahuluan oleh Institut kepada pegawai dan pekhidmatnya.

_Fasal 20_ mengadakan peruntukan bagi perkiraan pembayaran faedah

persaraan, ganjaran dan elaun lain kepada pegawai dan pekhidmat Institut dan
orang tanggungan mereka.


-----

40 _Rang Undang-Undang_

_Fasal 21 menetapkan peruntukan bagi penerimapakaian peraturan-peraturan,_

kaedah-kaedah, dasar, pekeliling dan arahan yang diperbuat atau dikeluarkan
oleh Kerajaan Persekutuan oleh Institut.

_Fasal 22 bertujuan untuk memberi Ketua Pengarah kuasa untuk mewakilkan_

kewajipannya tetapi pewakilan itu tidaklah menghalang Ketua Pengarah sendiri
daripada melaksanakan kewajipan yang diwakilkan sedemikian.

Bahagian IV

5. Bahagian IV memperkatakan perkara kewangan.

_Fasal 23 mengadakan peruntukan bagi penubuhan “Kumpulan Wang Institut_

Penyelidikan Perhutanan Malaysia” (“Kumpulan Wang”).

_Fasal 24 menyatakan perbelanjaan yang boleh dipertanggungkan pada_

Kumpulan Wang.

_Fasal 25 meletakkan kewajipan pada Institut untuk memelihara Kumpulan_

Wang.

_Fasal 26 memperkatakan perbelanjaan dan penyediaan anggaran Kumpulan_

Wang.

_Fasal 27 menghendaki Institut untuk menubuhkan dan menyenggarakan_

kumpulan wang rizab.

_Fasal 28 bertujuan untuk mengadakan peruntukan bagi pemakaian_

Akta Badan Berkanun (Akaun dan Laporan Tahunan) 1980 kepada Institut.

Bahagian V

6. Bahagian V memperkatakan kuasa lain Institut.

_Fasal 29 bertujuan untuk memberi Institut kuasa untuk mengenakan ses_

penyelidikan ke atas pengeksportan hasil hutan.

_Fasal 30 bertujuan untuk membolehkan Institut menubuhkan atau memajukan_

atau menggalakkan penubuhan atau pembesaran syarikat.

_Fasal 31 bertujuan untuk memberi Institut kuasa bagi mengkomersialkan_

dapatan penyelidikan dan bagi maksud itu, Institut boleh membuat perkiraan
bagi perkongsian keuntungan, gabungan kepentingan, kerjasama, usaha sama
atau penyertaan ekuiti dengan mana-mana orang.

_Fasal 32_ bertujuan untuk memberi Institut kuasa untuk mengenakan fi

kemasukan dan apa-apa fi atau caj lain bagi perkhidmatan yang disediakan
oleh Institut dan penggunaan kemudahannya.


-----

_Institut Penyelidikan Perhutanan Malaysia_ 41

_Fasal 33 bertujuan untuk membolehkan Institut untuk meminjam wang yang_

dikehendaki oleh Institut bagi pelaksanaan fungsinya dan penjalanan kuasanya.

_Fasal 34 bertujuan untuk memberi Institut kuasa, dengan kelulusan Menteri_

dan Menteri Kewangan, untuk melabur Kumpulan Wang Institut yang tidak
dikehendaki dengan serta-merta untuk dibelanjakan di bawah Akta yang
dicadangkan.

_Fasal 35_ bertujuan untuk membenarkan Institut mengambil khidmat dan

membayar ejen, perunding, dan penasihat teknikal termasuk peguam bela dan
peguam cara, jurubank dan broker saham.

_Fasal 36 bertujuan untuk memberi Institut kuasa, dengan kelulusan Menteri,_

untuk membuat peraturan-peraturan.

Bahagian VI

7. Bahagian VI memperkatakan perkara pelbagai.

_Fasal 37_ memperkatakan harta dalam dapatan penyelidikan.

_Fasal 38 menetapkan peruntukan bagi akses kepada dapatan penyelidikan,_

premis dan kemudahan Institut.

_Fasal 39_ mengandungi peruntukan bagi larangan terhadap pengeluaran

semula atau penerbitan dapatan penyelidikan kecuali dengan persetujuan bertulis
Ketua Pengarah. _Fasal_ ini juga memperuntukkan bahawa pelanggaran _fasal_
ini merupakan suatu kesalahan.

_Fasal 40 bertujuan untuk mengadakan peruntukan bagi maklumat kerahsiaan_

dan sulit. Fasal ini seterusnya memperuntukkan bahawa pelanggaran fasal ini
merupakan suatu kesalahan.

_Fasal 41 bertujuan untuk mengadakan peruntukan bagi sekatan penggunaan_

perkataan yang mengandungi nama atau tanda Institut. _Fasal_ ini juga
memperuntukkan bahawa pelanggaran _fasal_ ini merupakan suatu kesalahan.

_Fasal 42 bertujuan untuk mengadakan peruntukan bagi perlindungan anggota_

dan pegawai Institut terhadap guaman dan prosiding undang-undang.

_Fasal 43 mengadakan peruntukan bagi pemakaian Akta Perlindungan Pihak_

Berkuasa Awam 1948 kepada Institut dan anggota dan pegawainya.


-----

42 _Rang Undang-Undang_

_Fasal 44 memperuntukkan bahawa tiap-tiap anggota, pegawai dan pekhidmat_

Institut hendaklah disifatkan sebagai pekhidmat awam mengikut pengertian
Kanun Keseksaan semasa melaksanakan kewajipannya.

Bahagian VII

8. Bahagian VII memperkatakan peruntukan pemansuhan, pembubaran,
kecualian dan peralihan, dsb.

_Fasal 45 mengandungi takrif “Lembaga yang dibubarkan” dan “tarikh_

permulaan kuat kuasa”.

_Fasal 46 bertujuan untuk mengadakan peruntukan pemansuhan Akta Lembaga_

Penyelidikan dan Pembangunan Perhutanan Malaysia 1985 dan pembubaran
Lembaga.

_Fasal 47 menetapkan pemindahan kuasa, hak, keistimewaan, liabiliti,_

obligasi dan kewajipan Lembaga kepada Institut pada tarikh permulaan kuat
kuasa Akta yang dicadangkan.

_Fasal 48 bertujuan untuk mengadakan peruntukan pemindahan harta Lembaga_

kepada Institut pada tarikh permulaan kuat kuasa Akta yang dicadangkan.

_Fasal_ 49 memperuntukkan bahawa kontrak sedia ada yang masih terpakai

sebelum tarikh permulaan kuat kuasa Akta yang dicadangkan boleh dikuatkuasakan
terhadap atau memihak kepada Institut.

_Fasal 50 bertujuan untuk mengadakan peruntukan bagi pembubaran kumpulan_

wang Lembaga dan pemindahan wang dalam kumpulan wang Lembaga kepada
Kumpulan Wang Institut.

_Fasal 51 memperuntukkan bahawa keanggotaan Lembaga dan mana-mana_

jawatankuasanya hendaklah terhenti.

_Fasal 52_ bertujuan untuk menyifatkan Ketua Pengarah, Timbalan Ketua

Pengarah, pegawai dan pekhidmat Institut sebagai telah dilantik di bawah
Akta yang dicadangkan dan juga memperuntukkan keberterusan penggajian
mereka.

_Fasal 53 memperuntukkan keberterusan permohonan, kelulusan dan keputusan_

yang belum selesai atas apa-apa perkara dan penyerah simpanan semua surat
cara, perakuan dan dokumen pada tarikh permulaan kuat kuasa Akta yang
dicadangkan diserah simpan dengan Institut.

_Fasal 54 mengandungi peruntukan keberterusan prosiding sivil dan jenayah_

oleh atau terhadap Lembaga atau mana-mana orang yang bertindak bagi pihak
Lembaga.


-----

_Institut Penyelidikan Perhutanan Malaysia_ 43

_Fasal 55 bertujuan untuk mengesahkan pemungutan fi kemasukan yang telah_

dikenakan dan dipungut sepanjang tempoh dari 1 November 1996 (iaitu dari
hari yang fi kemasukan mula dipungut) sehingga hari sebelum tarikh permulaan
kuat kuasa. _Fasal ini seterusnya bertujuan untuk mengesahkan pemungutan_
fi dan caj lain berkenaan dengan apa-apa penggunaan kemudahan yang telah
dikenakan dan dipungut sepanjang tempoh dari 1 Januari 1986 (iaitu dari hari
fi dan caj lain mula dipungut) sehingga hari sebelum tarikh permulaan kuat
kuasa Akta yang dicadangkan.

_Fasal 56_ bertujuan untuk memperuntukkan bahawa apa-apa sebutan dalam

undang-undang atau dokumen mengenai Lembaga hendaklah ditafsirkan sebagai
sebutan mengenai Institut.

Jadual menetapkan peruntukan yang berhubungan dengan Institut.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)2664]


-----

