---
Year: 2018
Bill: D.R. 9/2018 - RUU Cukai Barang dan Perkhidmatan (Pemansuhan) 2018 (Lulus)
Title: D.R. 9/2018 - RUU Cukai Barang dan Perkhidmatan (Pemansuhan) 2018 (Lulus)
Download URL: https://www.parlimen.gov.my/files/billindex/pdf/2018/D.R.9_2018-BM%20NEW.pdf
URL: https://www.parlimen.gov.my/files/billindex/pdf/2018/D.R.9_2018-BM%20NEW.pdf
---
---
Reading:
D.R. 9/2018
Bacaan Pertama Pada:31/07/2018
Bacaan Kedua Pada:08/08/2018
Dibentang Oleh:YB Tuan Lim Guan Eng - Menteri Kewangan
Diluluskan Pada:08/08/2018
Dibentang Oleh:YB Tuan Lim Guan Eng - Menteri Kewangan
---

_Cukai Barang dan Perkhidmatan (Pemansuhan)_ 1

**D.R. 9/2018**

RANG UNDANG-UNDANG CUKAI BARANG DAN

PERKHIDMATAN (PEMANSUHAN) 2018

SUSUNAN FASAL

_Fasal_

1. Tajuk ringkas dan permulaan kuat kuasa

2. Tafsiran

3. Pemansuhan Akta Cukai Barang dan Perkhidmatan 2014

4. Penerusan liabiliti, dsb.

5. Permohonan untuk semakan yang belum selesai dan rayuan yang belum
selesai

6. Pengemukaan penyata bagi tempoh bercukai terakhir dan pembayaran
cukai barang dan perkhidmatan

7. Pengemukaan perisytiharan dan pembayaran cukai barang dan perkhidmatan

8. Tuntutan bagi cukai input dan pembayaran balik

9. Penerusan pelantikan dan pekerjaan

10. Ejen cukai


-----

_Rang Undang-Undang_


-----

_Cukai Barang dan Perkhidmatan (Pemansuhan)_ 3

RANG UNDANG-UNDANG

_b e r n a m a_

Suatu Akta untuk memansuhkan Akta Cukai Barang dan
Perkhidmatan 2014.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Cukai Barang dan**
Perkhidmatan (Pemansuhan) 2018.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2. Dalam Akta ini—**

“Akta yang dimansuhkan” ertinya Akta Cukai Barang dan
Perkhidmatan 2014 [Akta 762];

“cukai barang dan perkhidmatan” ertinya cukai barang dan
perkhidmatan yang dikenakan dan dilevikan di bawah Akta yang
dimansuhkan;


-----

4 _Rang Undang-Undang_

“Ketua Pengarah” ertinya Ketua Pengarah Kastam dan Eksais
yang dilantik di bawah seksyen 3 Akta Kastam 1967 [Akta 235];

“tarikh yang ditetapkan” ertinya tarikh yang ditetapkan di bawah
subseksyen 1(2);

“tempoh bercukai” ertinya tempoh bercukai yang dibenarkan
atau ditetapkan semula oleh Ketua Pengarah di bawah seksyen 40
Akta yang dimansuhkan;

“Tribunal Rayuan Cukai Barang dan Perkhidmatan” ertinya
Tribunal Rayuan Cukai Barang dan Perkhidmatan yang ditubuhkan
di bawah seksyen 125 Akta yang dimansuhkan;

“Tribunal Rayuan Kastam” ertinya Tribunal Rayuan Kastam
yang ditubuhkan di bawah seksyen 141b Akta Kastam 1967.

**Pemansuhan Akta Cukai Barang dan Perkhidmatan 2014**

**3.** Akta Cukai Barang dan Perkhidmatan 2014 dimansuhkan.

**Penerusan liabiliti, dsb.**

**4. (1) Walaupun Akta Cukai Barang dan Perkhidmatan 2014**
dimansuhkan—

_(a)_ apa-apa liabiliti yang ditanggung boleh dikuatkuasakan;

atau

_(b)_ apa-apa cukai barang dan perkhidmatan yang genap masa,

yang terlebih bayar atau yang terkhilaf bayar boleh
dipungut, dibayar balik atau diremitkan,

di bawah Akta yang dimansuhkan seolah-olah Akta yang
dimansuhkan itu tidak dimansuhkan.

(2) Walaupun Akta Cukai Barang dan Perkhidmatan 2014
dimansuhkan, seksyen 178, 181 dan 191 Akta yang dimansuhkan
hendaklah terus berkuat kuasa selepas tarikh yang ditetapkan.


-----

_Cukai Barang dan Perkhidmatan (Pemansuhan)_ 5

**Permohonan untuk semakan yang belum selesai dan rayuan**
**yang belum selesai**

**5. (1) Apa-apa permohonan untuk semakan di bawah**
subseksyen 124(1) Akta yang dimansuhkan yang belum selesai
di hadapan Ketua Pengarah bagi keputusannya sebaik sebelum
tarikh yang ditetapkan hendaklah, pada atau selepas tarikh
yang ditetapkan, diuruskan di bawah Akta yang dimansuhkan
seolah-olah Akta yang dimansuhkan itu tidak dimansuhkan.

(2) Apa-apa keputusan yang dibuat oleh Ketua Pengarah
di bawah subseksyen 124(2) Akta yang dimansuhkan sebelum
atau selepas tarikh yang ditetapkan, yang boleh dirayu kepada
Tribunal Rayuan Cukai Barang dan Perkhidmatan, boleh dirayu
oleh orang yang terkilan kepada Tribunal Rayuan Kastam dengan
syarat bahawa rayuan itu dibuat dalam masa tiga puluh hari dari
tarikh keputusan itu dimaklumkan kepada orang yang terkilan itu
oleh Ketua Pengarah.

(3) Apa-apa rayuan di hadapan Tribunal Rayuan Cukai Barang
dan Perkhidmatan yang belum selesai sebaik sebelum tarikh yang
ditetapkan hendaklah, pada atau selepas tarikh yang ditetapkan,
diteruskan untuk didengar dan diputuskan oleh Tribunal Rayuan
Kastam.

**Pengemukaan penyata bagi tempoh bercukai terakhir dan**
**pembayaran cukai barang dan perkhidmatan**

**6. (1) Walau apa pun seksyen 40 Akta yang dimansuhkan, apa-apa**
tempoh bercukai yang bermula sebelum tarikh yang ditetapkan
dan berakhir selepas tarikh yang ditetapkan hendaklah disifatkan
berakhir pada tarikh yang ditetapkan.

(2) Orang yang berdaftar di bawah Akta yang dimansuhkan
hendaklah—

_(a) mengemukakan penyata bagi semua pembekalan yang dibuat_

dalam tempoh bercukai yang disebut dalam subseksyen (1)
setakat tarikh yang ditetapkan; dan


-----

6 _Rang Undang-Undang_

_(b) membayar amaun cukai barang dan perkhidmatan yang_

genap masa dan kena dibayar yang berhubungan dengan
pembekalan itu,

kepada Ketua Pengarah tidak lewat daripada satu ratus dua puluh
hari dari tarikh yang ditetapkan.

**Pengemukaan perisytiharan dan pembayaran cukai barang**
**dan perkhidmatan**

**7. Walaupun Akta Cukai Barang dan Perkhidmatan 2014**
dimansuhkan, mana-mana orang yang disebut dalam subseksyen 42(1)
Akta yang dimansuhkan yang bertanggungan bagi cukai barang
dan perkhidmatan dalam bulan sebelum tarikh yang ditetapkan
hendaklah—

_(a)_ mengemukakan suatu perisytiharan di bawah seksyen 42

Akta yang dimansuhkan; dan

_(b)_ membayar amaun cukai barang dan perkhidmatan yang

genap masa dan kena dibayar,

kepada Ketua Pengarah tidak lewat daripada tiga puluh hari
selepas tarikh yang ditetapkan.

**Tuntutan bagi cukai input dan pembayaran balik**

**8. (1) Apa-apa cukai input di bawah Akta yang dimansuhkan**
yang belum dituntut sebelum tarikh yang ditetapkan hendaklah
dituntut dalam penyata yang dikemukakan di bawah
perenggan 6(2)(a) dalam masa satu ratus dua puluh hari dari tarikh
yang ditetapkan, dan tuntutan itu hendaklah dianggap sebagai
tuntutan muktamad bagi semua cukai input.

(2) Tertakluk kepada penentusahan, audit atau siasatan, apa-apa
pembayaran balik bagi—

_(a)_ apa-apa cukai input di bawah seksyen 38 Akta yang

dimansuhkan yang belum dibuat oleh Ketua Pengarah
pada tarikh yang ditetapkan; atau


-----

_Cukai Barang dan Perkhidmatan (Pemansuhan)_ 7

_(b)_ apa-apa cukai input yang berhubungan dengan tuntutan

yang dibuat di bawah subseksyen (1),

hendaklah dibayar oleh Ketua Pengarah dalam masa enam tahun
dari tarikh yang ditetapkan.

**Penerusan pelantikan dan pekerjaan**

**9.** (1) Walaupun Akta Cukai Barang dan Perkhidmatan 2014
dimansuhkan dan bagi maksud seksyen 4, mana-mana orang
selain pegawai kastam boleh dilantik oleh, atau diambil kerja
dengan persetujuan, Ketua Pengarah di bawah subseksyen 5(3)
Akta yang dimansuhkan, pada atau selepas tarikh yang ditetapkan,
bagi apa-apa tugas atau perkhidmatan seolah-olah subseksyen itu
tidak dimansuhkan.

(2) Mana-mana orang selain pegawai kastam yang—

_(a)_ telah dilantik atau diambil kerja di bawah subseksyen 5(3)

Akta yang dimansuhkan yang pelantikan atau pekerjaannya
masih sah sebaik sebelum tarikh yang ditetapkan; atau

_(b)_ dilantik atau diambil kerja di bawah subseksyen (1),

hendaklah terus melaksanakan tugas atau perkhidmatan itu sehingga
pelantikan atau pekerjaannya habis tempoh atau dibatalkan oleh
Ketua Pengarah, mengikut mana-mana yang lebih awal.

**Ejen cukai**

**10. Mana-mana ejen cukai yang kelulusannya di bawah**
seksyen 170 Akta yang dimansuhkan masih sah sebaik sebelum
tarikh yang ditetapkan boleh terus bertindak bagi pihak mana-mana
orang bagi apa-apa perkara di bawah Akta yang dimansuhkan
pada atau selepas tarikh yang ditetapkan sehingga kelulusan itu
habis tempoh atau dibatalkan oleh Menteri, mengikut mana-mana
yang lebih awal.


-----

8 _Rang Undang-Undang_

HURAIAN

Rang Undang-Undang ini bertujuan untuk memansuhkan Akta Cukai Barang
dan Perkhidmatan 2014 (“Akta 762”). Perkara ini disebabkan oleh pelaksanaan
sistem percukaian baharu, iaitu cukai jualan dan cukai perkhidmatan, sebagaimana
yang dicadangkan di bawah Rang Undang-Undang Cukai Jualan 2018 dan
Rang Undang-Undang Cukai Perkhidmatan 2018 yang akan menggantikan
cukai barang dan perkhidmatan yang dikenakan di bawah Akta 762.

2. _Fasal 1_ mengandungi tajuk ringkas Akta yang dicadangkan dan kuasa
Menteri untuk menetapkan tarikh permulaan kuat kuasa Akta yang dicadangkan.

3. _Fasal 2_ mengandungi takrif bagi perkataan yang digunakan dalam Akta
yang dicadangkan.

4. _Fasal 3_ bertujuan untuk memansuhkan Akta 762.

5. _Fasal 4_ bertujuan untuk memperuntukkan penerusan liabiliti di bawah
Akta 762 walaupun Akta 762 dimansuhkan.

_Subfasal 4(1) bertujuan untuk memperuntukkan bahawa apa-apa liabiliti yang_

ditanggung boleh dikuatkuasakan atau apa-apa cukai barang dan perkhidmatan
yang genap masa, yang terlebih bayar atau yang terkhilaf bayar boleh dipungut,
dibayar balik atau diremitkan di bawah Akta yang dimansuhkan seolah-olah
Akta yang dimansuhkan itu tidak dimansuhkan.

_Subfasal 4(2)_ bertujuan untuk memperuntukkan bahawa seksyen 178,

181 dan 191 Akta yang dimansuhkan hendaklah terus berkuat kuasa selepas
tarikh yang ditetapkan supaya apa-apa liabiliti yang belum selesai di bawah
Akta Cukai Jualan 1972 [Akta 64] atau Akta Cukai Perkhidmatan 1975

[Akta 151], atau apa-apa tuntutan yang belum selesai bagi pembayaran balik khas
cukai jualan bagi barang dalam pegangan di bawah Akta yang dimansuhkan,
boleh diteruskan seolah-olah Akta yang dimansuhkan itu tidak dimansuhkan.

6. _Fasal 5 memperkatakan permohonan untuk semakan yang belum selesai_
di bawah seksyen 124 Akta yang dimansuhkan dan rayuan yang belum selesai
di hadapan Tribunal Rayuan Cukai Barang dan Perkhidmatan apabila Akta 762
dimansuhkan.

7. _Fasal 6 memperkatakan pengemukaan penyata dan pembayaran cukai_
barang dan perkhidmatan oleh orang berdaftar bagi tempoh bercukai terakhir.

8. _Fasal 7_ memperkatakan pengemukaan perisytiharan dan pembayaran
cukai barang dan perkhidmatan oleh seseorang, selain orang kena cukai, yang
bertanggungan bagi cukai barang dan perkhidmatan itu dalam bulan sebelum
tarikh yang ditetapkan.

9. _Fasal 8_ memperkatakan tuntutan cukai input dan pembayaran balik cukai
input itu apabila Akta 762 dimansuhkan.


-----

_Cukai Barang dan Perkhidmatan (Pemansuhan)_ 9

10. _Fasal 9 memperkatakan pelantikan dan pekerjaan mana-mana orang selain_

pegawai kastam bagi apa-apa tugas atau perkhidmatan bagi maksud _fasal 4_
yang dicadangkan, dan penerusan pelaksanaan tugas atau perkhidmatan itu oleh
orang yang dilantik atau diambil kerja itu apabila Akta 762 dimansuhkan.

11. _Fasal 10_ bertujuan untuk memperuntukkan penerusan kelulusan bagi

ejen cukai untuk bertindak walaupun Akta 762 dimansuhkan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3117]


-----

