---
Year: 2018
Bill: D.R.11/2018 - RUU Cukai Perkhidmatan 2018 (Lulus)
Title: D.R.11/2018 - RUU Cukai Perkhidmatan 2018 (Lulus)
Download URL: https://www.parlimen.gov.my/files/billindex/pdf/2018/D.R.11_2018-BM.pdf
URL: https://www.parlimen.gov.my/files/billindex/pdf/2018/D.R.11_2018-BM.pdf
---
---
Reading:
D.R.11/2018
Bacaan Pertama Pada:31/07/2018
Bacaan Kedua Pada:08/08/2018
Dibentang Oleh:YB Tuan Lim Guan Eng - Menteri Kewangan
Diluluskan Pada:08/08/2018
Dibentang Oleh:YB Tuan Lim Guan Eng - Menteri Kewangan
---

_Cukai Perkhidmatan_ 1

**D.R. 11/2018**

RANG UNDANG-UNDANG CUKAI PERKHIDMATAN 2018

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

PENTADBIRAN

3. Fungsi dan kuasa Ketua Pengarah dan pegawai lain

4. Orang yang dilantik atau diambil kerja hendaklah menjadi pekhidmat awam

5. Pengiktirafan jawatan

6. Kerahsiaan maklumat

Bahagian III

PENGENAAN DAN SKOP CUKAI PERKHIDMATAN

7. Pengenaan dan skop cukai perkhidmatan

8. Perkhidmatan bercukai

9. Penentuan nilai bagi perkhidmatan bercukai

10. Kadar cukai perkhidmatan

11. Cukai perkhidmatan yang genap masa

Bahagian IV

PENDAFTARAN

12. Tanggungan untuk berdaftar

13. Permohonan bagi pendaftaran


-----

_Rang Undang-Undang_

_Fasal_

14. Pendaftaran sukarela

15. Arahan untuk menganggap orang sebagai orang kena cukai tunggal

16. Pendaftaran perkongsian

17. Pendaftaran cawangan atau bahagian

18. Pemberhentian tanggungan untuk berdaftar

19. Pemberitahuan pemberhentian tanggungan

20. Pembatalan pendaftaran

Bahagian V

PERAKAUNAN, TAKSIRAN, MENDAPATKAN BALIK, DSB.

21. Invois

22. Pengeluaran invois oleh komputer

23. Nota kredit dan nota debit

24. Kewajipan untuk menyimpan rekod

25. Tempoh bercukai

26. Pengemukaan penyata dan pembayaran cukai perkhidmatan yang genap
masa dan kena dibayar

27. Kuasa untuk menaksir

28. Mendapatkan balik cukai perkhidmatan, dsb., sebagai hutang sivil

29. Kuasa untuk memungut cukai perkhidmatan, dsb., daripada orang yang
berhutang wang kepada orang kena cukai

30. Mendapatkan balik cukai perkhidmatan, dsb., sebelum genap masa dan
kena dibayar daripada orang yang hendak meninggalkan Malaysia

31. Mendapatkan balik cukai perkhidmatan, dsb., daripada orang yang
meninggalkan Malaysia tanpa membayar cukai perkhidmatan, dsb.

32. Pembayaran secara ansuran

33. Tanggungan pengarah, dsb.

Bahagian VI

PENGECUALIAN, PEMBAYARAN BALIK DAN PEREMITAN

34. Kuasa Menteri untuk mengecualikan dan membayar balik

35. Tuntutan bagi pembayaran balik cukai perkhidmatan berhubung dengan
hutang lapuk

36. Pembayaran semula cukai perkhidmatan berhubung dengan hutang lapuk


-----

_Cukai Perkhidmatan_ 3

_Fasal_

37. Pembayaran cukai perkhidmatan, dsb., yang terkurang dibayar atau dibayar
balik secara silap

38. Pembayaran balik cukai perkhidmatan, dsb., yang terlebih bayar atau
dibayar secara silap

39. Potongan daripada penyata bagi cukai perkhidmatan yang dipulangkan
balik

40. Peremitan cukai perkhidmatan, dsb.

Bahagian VII

KETETAPAN

41. Ketetapan umum

42. Ketetapan kastam

43. Membuat ketetapan kastam

44. Pindaan, pengubahsuaian atau pembatalan ketetapan kastam

45. Ketua Pengarah hendaklah mengisytiharkan ketetapan kastam terbatal,
dsb.

46. Ketetapan kastam yang berbeza untuk hal perkara yang sama

Bahagian VIII

PERUNTUKAN KHAS YANG BERHUBUNGAN DENGAN KAWASAN DITETAPKAN

47. Tafsiran

48. Perkhidmatan bercukai yang diberikan di dalam atau di antara kawasan
ditetapkan, dsb.

49. Perkhidmatan bercukai yang diberikan oleh orang yang tempat perniagaan
utamanya terletak di kawasan ditetapkan

50. Perkhidmatan bercukai yang diberikan ke kawasan ditetapkan oleh orang
berdaftar yang tempat perniagaan utamanya terletak di Malaysia

51. Kuasa Menteri untuk mengenakan cukai perkhidmatan

Bahagian IX

PERUNTUKAN KHAS YANG BERHUBUNGAN DENGAN KAWASAN KHAS

52. Tafsiran

53. Perkhidmatan bercukai yang diberikan di dalam atau di antara kawasan
khas, dsb.


-----

_Rang Undang-Undang_

_Fasal_

54. Perkhidmatan bercukai yang diberikan oleh orang yang tempat perniagaan
utamanya terletak di kawasan khas

55. Perkhidmatan bercukai yang diberikan ke kawasan khas oleh orang
berdaftar yang tempat perniagaan utamanya terletak di Malaysia

56. Kuasa Menteri untuk mengenakan cukai perkhidmatan

Bahagian X

PENGUATKUASAAN

57. Orang terikat untuk memberikan maklumat

58. Akses kepada tempat atau premis

59. Akses kepada maklumat berekod atau data berkomputer

60. Majistret boleh mengeluarkan waran geledah

61. Penggeledahan boleh dilakukan tanpa waran

62. Penyitaan barang, dsb.

63. Kuasa menangkap

Bahagian XI

PERBICARAAN DAN PROSIDING

64. Bidang kuasa untuk membicarakan kesalahan

65. Keterangan melalui perakuan, dsb.

66. Obligasi kerahsiaan

67. Perlindungan pemberi maklumat daripada diketahui

68. Beban pembuktian

69. Perintah mahkamah

70. Tiada kos atau ganti rugi yang berbangkit daripada penyitaan boleh
didapatkan balik melainkan jika penyitaan dibuat tanpa sebab yang
munasabah atau sebab yang barangkali

Bahagian XII

AM

71. Pengelakan cukai perkhidmatan

72. Memberi maklumat yang tidak betul berhubungan dengan tanggungan
terhadap cukai perkhidmatan


-----

_Cukai Perkhidmatan_ 5

_Fasal_

73. Mendapatkan pembayaran balik secara tidak wajar

74. Pekerja boleh membuat urusan

75. Membuat urusan bagi pihak orang kena cukai

76. Kesalahan oleh orang yang diberi kuasa dan orang yang tidak diberi
kuasa

77. Halangan

78. Kesalahan oleh syarikat, dsb.

79. Penalti am

80. Pengkompaunan kesalahan

81. Kajian semula dan rayuan

82. Pelikuidasi syarikat hendaklah memberikan notis penggulungan, dan
mengetepikan cukai perkhidmatan

83. Pelantikan penerima hendaklah diberitahu kepada Ketua Pengarah

84. Orang berdaftar hendaklah mengemukakan perakuan audit

85. Cukai perkhidmatan, dsb., hendaklah kena dibayar walau apa pun
apa-apa prosiding, dsb.

86. Penyampaian notis, dsb.

87. Penggunaan perkhidmatan elektronik

88. Perlindungan pegawai cukai perkhidmatan daripada tanggungan

89. Ganjaran

90. Kuasa Ketua Pengarah untuk mengenakan fi

91. Kuasa membuat peraturan-peraturan

Bahagian XIII

KECUALIAN DAN PERALIHAN

92. Pendaftaran pada tarikh permulaan kuat kuasa

93. Perjanjian berperingkat atau berkala

94. Hak yang diberikan sepanjang hayat

95. Perkara yang dilakukan pada menjangkakan Akta ini diperbuat


-----

_Rang Undang-Undang_


-----

_Cukai Perkhidmatan_ 7

RANG UNDANG-UNDANG

_b e r n a m a_

Suatu Akta untuk mengadakan peruntukan bagi mengenakan,
melevikan dan memungut cukai perkhidmatan, dan bagi perkara
yang berkaitan dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Cukai Perkhidmatan 2018.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta_ dan Menteri
boleh menetapkan tarikh yang berlainan bagi permulaan kuat
kuasa bahagian yang berlainan atau peruntukan yang berlainan
Akta ini.

(3) Walau apa pun subseksyen (2), Menteri boleh, melalui
pemberitahuan dalam _Warta, menetapkan tarikh efektif bagi_
mengenakan dan melevikan cukai perkhidmatan di bawah Akta ini.


-----

8 _Rang Undang-Undang_

**Tafsiran**

**2.** (1) Dalam Akta ini, melainkan jika konteksnya menghendaki
makna yang lain—

“Akta ini” termasuklah apa-apa perundangan subsidiari yang
dibuat di bawah Akta ini;

“cukai perkhidmatan” ertinya cukai yang kena dibayar di bawah
Akta ini;

“ditetapkan” ertinya ditetapkan oleh Menteri dalam peraturan-peraturan
yang dibuat di bawah Akta ini;

“dokumen” mempunyai erti yang diberikan kepadanya di bawah
seksyen 3 Akta Keterangan 1950 [Akta 56];

“gudang berlesen” ertinya apa-apa gudang atau tempat yang
dilesenkan di bawah seksyen 65 Akta Kastam 1967 [Akta 235];

“gudang pengilangan berlesen” ertinya suatu gudang berlesen
yang berkenaan dengannya suatu lesen tambahan untuk menjalankan
apa-apa proses pengilangan telah diberikan di bawah seksyen 65a
Akta Kastam 1967;

“kawasan ditetapkan” ertinya Labuan, Langkawi dan Tioman;

“kawasan khas” ertinya mana-mana zon bebas, gudang berlesen
dan gudang pengilangan berlesen, dan Kawasan Pembangunan
Bersama;

“Kawasan Pembangunan Bersama” mempunyai erti yang
diberikan kepadanya di bawah seksyen 2 Akta Pihak Berkuasa
Bersama Malaysia-Thailand 1990 [Akta 440];

“ketetapan kastam” ertinya apa-apa ketetapan kastam yang
dibuat oleh Ketua Pengarah di bawah seksyen 43;

“Ketua Pengarah” ertinya Ketua Pengarah Kastam dan Eksais
yang dilantik di bawah subseksyen 3(1) Akta Kastam 1967;

“komputer” mempunyai erti yang diberikan kepadanya di bawah
seksyen 3 Akta Keterangan 1950;


-----

_Cukai Perkhidmatan_ 9

“Labuan” ertinya Pulau Labuan dan pulau-pulau tanggungannya,
iaitu, Rusukan Besar, Rusukan Kecil, Keraman, Burong, Papan
dan Daat;

“Langkawi” ertinya Pulau Langkawi dan semua pulau yang
berdampingan dengannya yang terletak lebih hampir dengan
Pulau Langkawi daripada tanah besar;

“Menteri” ertinya Menteri yang dipertanggungkan dengan
tanggungjawab bagi kewangan;

“orang berdaftar” ertinya orang yang didaftarkan di bawah
seksyen 13 atau 14;

“orang kena cukai” ertinya orang berdaftar atau orang yang
bertanggungan untuk berdaftar di bawah seksyen 12;

“pegawai cukai perkhidmatan” ertinya mana-mana pegawai
kastam yang ditakrifkan dalam subseksyen 2(1) Akta Kastam 1967
dan termasuklah mana-mana orang yang diambil kerja
di bawah subseksyen 3(3);

“pegawai cukai perkhidmatan yang hak” ertinya mana-mana
pegawai kanan cukai perkhidmatan atau pegawai cukai perkhidmatan
yang bertindak dalam menunaikan kewajipannya di bawah Akta
ini, sama ada kewajipan itu diberikan kepadanya secara khusus
atau am, atau secara nyata atau tersirat;

“pegawai kanan cukai perkhidmatan” ertinya mana-mana
pegawai kanan kastam yang ditakrifkan dalam subseksyen 2(1)
Akta Kastam 1967;

“peraturan-peraturan” ertinya peraturan-peraturan yang dibuat
di bawah seksyen 91;

“perkhidmatan bercukai” ertinya apa-apa perkhidmatan yang
ditetapkan sebagai perkhidmatan bercukai di bawah seksyen 8;

“perkongsian liabiliti terhad” mempunyai erti yang diberikan
kepadanya di bawah seksyen 2 Akta Perkongsian Liabiliti
Terhad 2012 [Akta 743];


-----

10 _Rang Undang-Undang_

“perniagaan” termasuklah apa-apa tred, perdagangan, profesion
atau pekerjaan, atau apa-apa usaha daripada jenis tred, perdagangan,
profesion atau pekerjaan;

“surcaj” ertinya surcaj yang disebut dalam subseksyen 32(3);

“tarikh efektif” ertinya tarikh yang ditetapkan di bawah
subseksyen 1(3);

“tempoh bercukai” ertinya apa-apa tempoh sebagaimana yang
ditentukan atau diperuntukkan di bawah seksyen 25;

“Tioman” ertinya Pulau Tioman dan pulau-pulau Soyak, Rengis,
Tumok, Tulai, Chebeh, Labas, Sepoi dan Jahat;

“Tribunal Rayuan Kastam” ertinya Tribunal Rayuan Kastam
yang ditubuhkan di bawah seksyen 141b Akta Kastam 1967;

“zon bebas” mempunyai erti yang diberikan kepadanya di bawah
subseksyen 2(1) Akta Zon Bebas 1990 [Akta 438].

Bahagian II

PENTADBIRAN

**Fungsi dan kuasa Ketua Pengarah dan pegawai lain**

**3.** (1) Ketua Pengarah hendaklah mempunyai pengawasan ke atas
semua perkara yang berhubungan dengan cukai perkhidmatan,
tertakluk kepada arahan dan kawalan Menteri.

(2) Tertakluk kepada arahan dan penyeliaan am Ketua Pengarah,
seorang pegawai kanan cukai perkhidmatan hendaklah mempunyai
dan menjalankan semua kuasa yang diberikan kepada Ketua
Pengarah oleh atau di bawah Akta ini, selain kuasa yang diberikan
di bawah seksyen 6, 40, 41 dan 90.

(3) Mana-mana orang, selain seorang pegawai cukai perkhidmatan
boleh dilantik oleh, atau diambil kerja dengan persetujuan,
Ketua Pengarah bagi apa-apa kewajipan atau perkhidmatan yang
berhubungan dengan cukai perkhidmatan dan orang itu hendaklah
disifatkan sebagai pegawai cukai perkhidmatan bagi kewajipan
atau perkhidmatan itu.


-----

_Cukai Perkhidmatan_ 11

(4) Ketua Pengarah boleh, melalui pemberian kuasa secara
bertulis, memberi mana-mana pegawai cukai perkhidmatan yang
bukan pegawai kanan cukai perkhidmatan semua atau mana-mana
kuasa seorang pegawai kanan cukai perkhidmatan bagi suatu
tempoh yang tidak melebihi sembilan puluh hari berkenaan dengan
mana-mana satu pemberian kuasa.

(5) Mana-mana pegawai cukai perkhidmatan hendaklah mempunyai
kewajipan dan kuasa untuk menguatkuasakan dan memastikan
pematuhan sewajarnya peruntukan Akta ini.

**Orang yang dilantik atau diambil kerja hendaklah menjadi**
**pekhidmat awam**

**4.** Tiap-tiap orang yang dilantik atau diambil kerja di bawah
subseksyen 3(3) bagi apa-apa kewajipan atau perkhidmatan yang
berhubungan dengan cukai perkhidmatan hendaklah disifatkan
sebagai pekhidmat awam mengikut pengertian Kanun Keseksaan

[Akta 574].

**Pengiktirafan jawatan**

**5.** (1) Tiap-tiap pegawai cukai perkhidmatan apabila menunaikan
kewajipannya hendaklah, apabila diminta oleh mana-mana
orang, mengisytiharkan jawatannya dan mengemukakan
kepada orang itu kad kuasa atau lencana yang ditetapkan di bawah
seksyen 8a Akta Kastam 1967 atau dalam hal mana-mana pegawai
cukai perkhidmatan yang bukan pegawai kastam, apa-apa kad
kuasa lain sebagaimana yang diluluskan oleh Ketua Pengarah.

(2) Tidaklah menjadi suatu kesalahan bagi mana-mana orang
yang enggan mematuhi apa-apa permintaan, tuntutan atau
perintah yang dibuat oleh mana-mana pegawai cukai perkhidmatan
yang bertindak atau yang berupa sebagai bertindak di bawah
Akta ini jika pegawai itu enggan mengisytiharkan jawatannya
dan mengemukakan kad kuasa atau lencananya apabila diminta
oleh orang itu.


-----

12 _Rang Undang-Undang_

(3) Mana-mana orang, yang bukan seorang pegawai cukai
perkhidmatan, yang memakai, menggunakan, memiliki atau
mempamerkan dengan cara yang menyalahi undang-undang, selain
semasa suatu pertunjukan pentas atau persembahan teater yang
lain—

_(a)_ apa-apa pakaian seragam yang ditetapkan di bawah

seksyen 8a Akta Kastam 1967 atau apa-apa pakaian
yang kelihatan seperti, atau yang mengandungi tanda
tersendiri yang terdapat pada, pakaian seragam itu; atau

_(b)_ apa-apa kad kuasa atau lencana yang ditetapkan, atau kad

kuasa sebagaimana yang diluluskan oleh Ketua Pengarah,
yang disebut dalam subseksyen (1),

melakukan suatu kesalahan dan boleh, apabila disabitkan, didenda
tidak melebihi lima puluh ribu ringgit atau dipenjarakan selama
tempoh tidak melebihi tiga tahun atau kedua-duanya.

**Kerahsiaan maklumat**

**6.** (1) Tiap-tiap orang, yang mempunyai apa-apa kewajipan
rasmi atau yang dilantik atau yang diambil kerja di bawah Akta
ini, hendaklah menganggap dan menguruskan semua dokumen,
maklumat, penyata atau perisytiharan yang berhubungan dengan
perniagaan atau nilai pembekalan perkhidmatan oleh mana-mana
orang kena cukai sebagai rahsia.

(2) Tertakluk kepada subseksyen (4), tiap-tiap orang yang
mempunyai milikan atau kawalan ke atas apa-apa dokumen,
maklumat, penyata atau perisytiharan atau salinannya berhubung
dengan perniagaan atau nilai pembekalan perkhidmatan oleh
mana-mana orang kena cukai, yang pada bila-bila masa, selain
bagi maksud Akta ini atau dengan kuasa nyata Ketua Pengarah—

_(a)_ menyampaikan atau cuba untuk menyampaikan maklumat

itu atau apa-apa jua yang terkandung dalam dokumen,
penyata atau perisytiharan itu atau salinannya kepada
mana-mana orang; atau


-----

_Cukai Perkhidmatan_ 13

_(b)_ membiarkan atau membenarkan mana-mana orang untuk

mempunyai akses kepada apa-apa maklumat atau kepada
apa-apa jua yang terkandung dalam dokumen, penyata
atau perisytiharan itu atau salinannya,

melakukan suatu kesalahan.

(3) Tiada seorang pun yang mempunyai apa-apa kewajipan
rasmi atau yang dilantik atau yang diambil kerja di bawah Akta
ini atau yang disebut dalam subseksyen (4) boleh dikehendaki
untuk mengemukakan dalam apa-apa perkara atau prosiding
dalam mana-mana mahkamah atau tribunal apa-apa dokumen,
maklumat, penyata atau perisytiharan atau untuk mendedahkan
atau menyampaikan dalam perkara atau prosiding itu apa-apa
perkara atau benda, yang dibawa kepada pengetahuannya dalam
pelaksanaan kewajipannya di bawah Akta ini, kecuali sebagaimana
yang perlu bagi maksud melaksanakan peruntukan Akta ini atau
bagi memulakan suatu pendakwaan atau dalam penjalanan suatu
pendakwaan bagi apa-apa kesalahan yang dilakukan di bawah Akta ini.

(4) Ketua Pengarah boleh, sebagaimana yang difikirkan patut
olehnya, menghantar atau menyampaikan apa-apa dokumen, maklumat,
penyata atau perisytiharan yang disebut dalam subseksyen (1)
atau apa-apa jua yang terkandung dalamnya, kepada Ketua
Perangkaan Jabatan Perangkaan Malaysia yang boleh dikehendaki
dalam melaksanakan kewajipan rasminya.

(5) Walau apa pun subseksyen (4), Menteri boleh, sebagaimana
yang difikirkan patut olehnya, membenarkan Ketua Pengarah untuk
menghantar atau menyampaikan apa-apa dokumen, maklumat,
penyata atau perisytiharan yang disebut dalam subseksyen (1)
atau apa-apa jua yang terkandung dalamnya kepada mana-mana
orang lain.

Bahagian III

PENGENAAN DAN SKOP CUKAI PERKHIDMATAN

**Pengenaan dan skop cukai perkhidmatan**

**7.** Suatu cukai yang dikenali sebagai cukai perkhidmatan hendaklah
dikenakan dan dilevikan ke atas mana-mana perkhidmatan bercukai
yang diberikan di Malaysia oleh orang berdaftar dalam menjalankan
perniagaannya.


-----

14 _Rang Undang-Undang_

**Perkhidmatan bercukai**

**8.** Menteri boleh menetapkan mana-mana perkhidmatan sebagai
perkhidmatan bercukai.

**Penentuan nilai perkhidmatan bercukai**

**9.** (1) Bagi maksud Akta ini, nilai perkhidmatan bercukai yang
baginya cukai perkhidmatan kena dibayar hendaklah ditentukan
seperti yang berikut:

_(a)_ dalam hal perkhidmatan bercukai bagi—

(i) penjualan barang oleh orang kena cukai kepada—

(A) orang yang tidak berkaitan dengan orang

kena cukai itu, harga sebenar barang itu
dijual; atau

(B) orang yang berkaitan dengan orang kena

cukai itu, harga bagi barang itu jika
dijual dalam penjalanan biasa perniagaan
kepada orang yang tidak berkaitan dengan
orang kena cukai itu; atau

(ii) pembekalan barang, jika barang itu dibekalkan

secara percuma, harga bagi barang itu jika dijual
dalam penjalanan biasa perniagaan kepada orang
yang tidak berkaitan dengan orang kena cukai itu;

_(b)_ dalam hal perkhidmatan bercukai, selain perkhidmatan

bercukai yang dinyatakan dalam perenggan _(a)—_

(i) yang diberikan oleh orang kena cukai kepada

orang yang tidak berkaitan dengan orang kena
cukai itu—

(A) nilai sebenar perkhidmatan bercukai yang

diberikan itu; atau

(B) dalam hal premium bagi polisi insurans,

atau sumbangan takaful bagi sijil takaful,
premium atau sumbangan takaful sebenar
yang dibayar;


-----

_Cukai Perkhidmatan_ 15

(ii) yang diberikan oleh orang kena cukai kepada

orang yang berkaitan dengan orang kena cukai
itu, nilai perkhidmatan bercukai itu jika diberikan
dalam penjalanan biasa perniagaan kepada orang
yang tidak berkaitan dengan orang kena cukai
itu; atau

(iii) jika perkhidmatan bercukai itu diberikan secara

percuma, nilai perkhidmatan bercukai itu jika
diberikan dalam penjalanan biasa perniagaan
kepada orang yang tidak berkaitan dengan orang
kena cukai itu; atau

_(c)_ dalam hal pertaruhan dan perjudian yang ditetapkan sebagai

perkhidmatan bercukai, nilai pertaruhan dan perjudian
itu hendaklah sebagaimana yang ditetapkan.

(2) Bagi maksud seksyen ini—

“barang” ertinya barang sebagaimana yang ditetapkan;

“orang yang berkaitan dengan orang kena cukai” ertinya orang
yang berkaitan dengan orang kena cukai sebagaimana yang
ditetapkan.

**Kadar cukai perkhidmatan**

**10.** (1) Cukai perkhidmatan hendaklah dikenakan dan dilevikan
pada kadar yang ditetapkan mengikut subseksyen (2) ke atas
perkhidmatan bercukai dengan merujuk kepada nilai perkhidmatan
bercukai yang diberikan sebagaimana yang ditentukan di bawah
seksyen 9.

(2) Menteri boleh, melalui perintah yang disiarkan dalam
_Warta—_

_(a)_ menetapkan kadar cukai perkhidmatan yang hendak

dikenakan dan dilevikan di bawah Akta ini; dan

_(b)_ mengubah atau meminda kadar cukai perkhidmatan yang

ditetapkan di bawah perenggan (a).


-----

16 _Rang Undang-Undang_

(3) Apa-apa perintah yang dibuat di bawah subseksyen (2)
hendaklah—

_(a)_ dibentangkan di hadapan Dewan Rakyat pada mesyuarat

Dewan Rakyat yang berikutnya; dan

_(b)_ apabila habis tempoh satu ratus dua puluh hari daripada

dibentangkan di bawah perenggan _(a) atau apa-apa_
tempoh lanjutan sebagaimana yang diarahkan, melalui
ketetapan, oleh Dewan Rakyat, terhenti berkuat kuasa
secara keseluruhannya jika perintah itu tidak disahkan,
atau sebahagiannya setakat yang perintah itu tidak
disahkan, oleh suatu ketetapan yang diluluskan oleh
Dewan Rakyat dalam tempoh satu ratus dua puluh hari
itu atau, jika tempoh itu telah dilanjutkan, dalam tempoh
yang dilanjutkan itu.

(4) Jika suatu perintah terhenti berkuat kuasa secara keseluruhannya
atau sebahagiannya sebagaimana yang diperuntukkan di bawah
subseksyen (3), apa-apa cukai perkhidmatan yang telah dikenakan
dan dilevikan menurut perintah itu atau apa-apa bahagian perintah
itu sebagaimana yang terhenti berkuat kuasa hendaklah, tertakluk
kepada subseksyen (5) dan (6), kena dibayar balik kepada orang
yang membayar cukai perkhidmatan itu.

(5) Melainkan jika Menteri mengarahkan selainnya, tiada cukai
perkhidmatan yang kena dibayar balik di bawah subseksyen (4)
boleh dibayar balik, melainkan jika orang yang membayar cukai
perkhidmatan itu membuat tuntutan secara bertulis kepada Ketua
Pengarah dalam masa satu tahun dari tarikh perintah itu terhenti
berkuat kuasa secara keseluruhannya atau sebahagiannya, dan
tuntutan itu hendaklah mengandungi apa-apa butir sebagaimana
yang dikehendaki oleh Ketua Pengarah.

(6) Ketua Pengarah boleh mengurangkan atau tidak membenarkan
apa-apa cukai perkhidmatan yang kena dibayar balik di bawah
subseksyen (4) setakat yang pembayaran balik itu akan secara
tidak patut memperkaya orang yang membayar cukai itu.

**Cukai perkhidmatan yang genap masa**

**11.** (1) Cukai perkhidmatan yang boleh dikenakan di bawah
seksyen 7 hendaklah menjadi genap masa pada masa pembayaran
diterima bagi perkhidmatan bercukai yang diberikan oleh orang
berdaftar itu kepada pelanggan.


-----

_Cukai Perkhidmatan_ 17

(2) Jika keseluruhan atau mana-mana bahagian bayaran bagi
mana-mana perkhidmatan bercukai yang diberikan oleh orang
berdaftar tidak diterima daripada pelanggan dalam tempoh dua
belas bulan dari tarikh invois bagi perkhidmatan bercukai yang
diberikan itu, cukai perkhidmatan hendaklah menjadi genap masa
pada hari yang mengikuti tempoh dua belas bulan itu.

(3) Walau apa pun subseksyen (1)—

_(a)_ cukai perkhidmatan yang dikehendaki untuk diakaunkan dalam

apa-apa penyata yang dibuat di bawah subseksyen 26(3)
hendaklah menjadi genap masa pada hari penyata itu
dikehendaki untuk dikemukakan kepada Ketua Pengarah;

_(b)_ cukai perkhidmatan berkenaan dengan pertaruhan dan

perjudian yang ditetapkan sebagai perkhidmatan bercukai
hendaklah menjadi genap masa pada masa sebagaimana
yang ditetapkan;

_(c)_ jika suatu perkiraan atau perjanjian bagi pemberian

apa-apa perkhidmatan bercukai dibuat oleh mana-mana
orang, yang merupakan orang bercukai di bawah Akta
ini, dalam tempoh bermula dari 1 Jun 2018 dan berakhir
sebaik sebelum tarikh efektif, dan perkhidmatan bercukai
itu diberikan atau dilaksanakan pada atau selepas tarikh
efektif—

(i) perkiraan atau perjanjian bagi pemberian apa-apa

perkhidmatan bercukai itu hendaklah disifatkan
telah dibuat pada tarikh perkhidmatan bercukai
itu diberikan atau dilaksanakan walaupun
apa-apa pembayaran, secara keseluruhannya atau
sebahagiannya, diterima atau invois dikeluarkan,
bagi perkhidmatan bercukai itu dalam tempoh itu;

(ii) apa-apa pembayaran yang diterima dalam tempoh

itu atau pada atau selepas tarikh efektif, atau
invois dikeluarkan dalam tempoh itu, hendaklah
disifatkan telah diterima atau dikeluarkan pada
tarikh perkhidmatan bercukai itu diberikan atau
dilaksanakan; dan


-----

18 _Rang Undang-Undang_

(iii) cukai perkhidmatan hendaklah dikenakan dan

dilevikan ke atas perkhidmatan bercukai itu
dan hendaklah menjadi genap masa pada
tarikh perkhidmatan bercukai itu diberikan atau
dilaksanakan.

(4) Jika perkhidmatan bercukai yang disebut dalam perenggan (3)(c)
ialah pertaruhan dan perjudian, cukai perkhidmatan berkenaan
dengan pertaruhan dan perjudian itu hendaklah menjadi genap
masa pada masa yang ditetapkan di bawah perenggan (3)(b).

Bahagian IV

PENDAFTARAN

**Tanggungan untuk berdaftar**

**12.** (1) Menteri boleh menetapkan—

_(a)_ mana-mana orang yang memberikan apa-apa perkhidmatan

bercukai; dan

_(b)_ jumlah nilai perkhidmatan bercukai orang yang disebut

dalam perenggan _(a),_

bagi maksud pendaftaran orang itu di bawah Bahagian ini.

(2) Mana-mana orang yang memberikan apa-apa perkhidmatan
bercukai bertanggungan untuk berdaftar pada masa yang berikut,
mana-mana yang lebih awal:

_(a)_ pada akhir mana-mana bulan, jika jumlah nilai semua

perkhidmatan bercukainya dalam bulan itu dan sebelas
bulan sebaik sebelum bulan itu telah melebihi jumlah
nilai perkhidmatan bercukai yang ditetapkan di bawah
subseksyen (1); atau

_(b)_ pada akhir mana-mana bulan, jika terdapat alasan yang

munasabah untuk mempercayai bahawa jumlah nilai
semua perkhidmatan bercukainya dalam bulan itu dan
sebelas bulan sebaik selepas bulan itu akan melebihi
jumlah perkhidmatan bercukai yang ditetapkan di bawah
subseksyen (1).


-----

_Cukai Perkhidmatan_ 19

(3) Walau apa pun subseksyen (2), Menteri boleh menetapkan
mana-mana orang yang memberikan perkhidmatan bercukai
bertanggungan untuk berdaftar pada tarikh permulaan perniagaan.

(4) Jumlah nilai semua perkhidmatan bercukai seseorang yang
memberi perkhidmatan bercukai dalam bulan itu dan sebelas bulan
sebaik sebelum bulan itu yang disebut dalam perenggan (2)(a)
tidak ambil kira jika—

_(a)_ pendaftaran orang yang memberikan perkhidmatan bercukai

itu dibatalkan, selain di bawah subseksyen 20(3), dalam
tempoh itu; dan

_(b)_ Ketua Pengarah berpuas hati bahawa sebelum pendaftaran

orang itu dibatalkan, orang itu telah memberikan semua
maklumat yang dikehendaki oleh Ketua Pengarah bagi
menentukan sama ada untuk membatalkan pendaftaran
itu atau tidak.

**Permohonan bagi pendaftaran**

**13.** (1) Mana-mana orang yang bertanggungan untuk berdaftar
di bawah seksyen 12 hendaklah memohon kepada Ketua
Pengarah untuk didaftarkan sebagai orang berdaftar dalam
borang yang ditetapkan tidak lewat daripada hari terakhir bagi
bulan selepas bulan yang dia bertanggungan untuk berdaftar
sebagaimana yang disebut dalam perenggan 12(2)(a) atau _(b)_
atau subseksyen 12(3).

(2) Apabila permohonan di bawah subseksyen (1) diterima,
Ketua Pengarah boleh meluluskan permohonan itu, tertakluk
kepada apa-apa syarat yang difikirkan patut olehnya.

(3) Ketua Pengarah hendaklah mendaftarkan orang di bawah
subseksyen (1) berkuat kuasa dari hari pertama bagi bulan selepas
bulan yang permohonan di bawah subseksyen (1) dibuat atau dari
apa-apa tarikh yang lebih awal sebagaimana yang dipersetujui
antara Ketua Pengarah dengan orang itu tetapi tarikh itu tidak
boleh lebih awal daripada tarikh orang itu menjadi bertanggungan
untuk berdaftar.


-----

20 _Rang Undang-Undang_

(4) Jika mana-mana orang tidak mematuhi subseksyen (1),
Ketua Pengarah hendaklah mendaftarkan orang itu pada tarikh
sebagaimana yang ditentukan oleh Ketua Pengarah tetapi tidak
boleh lebih awal daripada tarikh orang itu bertanggungan untuk
berdaftar di bawah seksyen 12.

(5) Mana-mana orang yang tidak mematuhi subseksyen (1)
melakukan suatu kesalahan.

**Pendaftaran sukarela**

**14.** (1) Mana-mana orang yang tidak bertanggungan untuk berdaftar
di bawah seksyen 12 boleh memohon kepada Ketua Pengarah
untuk didaftarkan sebagai orang berdaftar.

(2) Apabila permohonan di bawah subseksyen (1) diterima,
Ketua Pengarah boleh meluluskan pendaftaran itu dari apa-apa
tarikh sebagaimana yang ditentukannya tertakluk kepada apa-apa
syarat sebagaimana yang difikirkan patut olehnya.

**Arahan untuk menganggap orang sebagai orang kena cukai**
**tunggal**

**15.** (1) Walau apa pun seksyen 12, jika Ketua Pengarah berpuas
hati bahawa apa-apa pengasingan aktiviti perniagaan adalah
dibuat-buat, Ketua Pengarah boleh membuat suatu arahan yang
menghendaki supaya—

_(a)_ orang yang dinamakan dalam arahan itu dianggap sebagai

orang kena cukai tunggal yang menjalankan aktiviti
perniagaan yang diperihalkan dalam arahan itu berkuat
kuasa dari tarikh yang dinyatakan dalam arahan itu; dan

_(b)_ orang kena cukai tunggal yang disebut dalam perenggan (a)

didaftarkan berkuat kuasa dari tarikh yang dinyatakan
dalam arahan itu.

(2) Bagi maksud subseksyen (1), dalam menentukan sama
ada apa-apa pengasingan aktiviti perniagaan adalah dibuat-buat,
hendaklah diambil kira setakat yang orang yang berlainan yang
menjalankan aktiviti perniagaan itu berkait rapat antara satu sama
lain melalui hubungan kewangan, ekonomi dan organisasi.


-----

_Cukai Perkhidmatan_ 21

(3) Ketua Pengarah boleh membuat arahan di bawah
subseksyen (1) dengan menamakan mana-mana orang jika Ketua
Pengarah berpuas hati bahawa—

_(a)_ orang itu memberikan atau telah memberikan apa-apa

perkhidmatan bercukai;

_(b)_ aktiviti yang dalam penjalanannya orang itu memberikan

atau telah memberikan perkhidmatan bercukai tersebut
menjadi hanya sebahagian daripada aktiviti tertentu
dalam perniagaan itu dan bahawa aktiviti lain dalam
perniagaan itu, sama ada atau tidak aktiviti lain itu
serupa dengan aktiviti yang dijalankan oleh orang itu,
dijalankan serentak atau dijalankan sebelum itu, atau
kedua-duanya, oleh seorang yang lain atau lebih daripada
seorang yang lain; dan

_(c)_ jika semua perkhidmatan bercukai yang diberikan dalam

perniagaan itu diambil kira, orang yang menjalankan
perniagaan itu akan, pada masa arahan itu dibuat,
dikehendaki untuk berdaftar menurut kuasa seksyen 12.

(4) Apa-apa arahan yang dibuat di bawah subseksyen (1)
hendaklah disampaikan kepada setiap orang yang dinamakan
dalam arahan itu.

(5) Jika, selepas suatu arahan telah dibuat di bawah subseksyen (1),
ternyata pada Ketua Pengarah bahawa mana-mana orang yang
tidak dinamakan dalam arahan itu sedang memberikan apa-apa
perkhidmatan bercukai dalam penjalanan aktiviti yang patut
dianggap sebagai sebahagian daripada aktiviti perniagaan itu,
Ketua Pengarah boleh membuat dan menyampaikan kepada
orang itu suatu arahan tambahan yang menambah nama orang
itu kepada nama orang yang dinamakan dalam arahan di bawah
subseksyen (1).

(6) Apabila nama orang itu ditambah dalam arahan di bawah
subseksyen (5), orang itu hendaklah dianggap sebagai orang
kena cukai tunggal yang menjalankan aktiviti perniagaan yang
diperihalkan dalam arahan di bawah subseksyen (1) berkuat kuasa
dari tarikh yang dinyatakan dalam arahan itu.


-----

22 _Rang Undang-Undang_

(7) Jika, sebaik sebelum apa-apa arahan termasuk arahan
tambahan dibuat, mana-mana orang yang dinamakan dalam arahan
itu telah didaftarkan berkenaan dengan perkhidmatan bercukai
yang diberikan olehnya sebagaimana yang dinyatakan dalam
subseksyen (3) atau (5), pendaftarannya hendaklah dibatalkan
oleh Ketua Pengarah berkuat kuasa dari tarikh orang kena cukai
tunggal didaftarkan di bawah subseksyen (1).

(8) Apabila pendaftaran di bawah subseksyen (7) dibatalkan,
orang yang pendaftarannya telah dibatalkan itu bersama dengan
semua orang lain yang dinamakan dalam arahan di bawah
subseksyen (1) hendaklah dianggap sebagai orang kena cukai
tunggal.

(9) Berhubung dengan suatu perniagaan yang dinyatakan
dalam suatu arahan, orang yang dinamakan dalam arahan itu
bersama dengan mana-mana orang yang dinamakan dalam suatu
arahan tambahan yang berhubungan dengan perniagaan itu,
sebagai orang yang bersama-sama dianggap sebagai orang kena
cukai tunggal, disebut sebagai “anggota konstituen” dalam
subseksyen (10) dan (11).

(10) Jika apa-apa arahan dibuat di bawah subseksyen (1)—

_(a)_ orang kena cukai tunggal yang menjalankan perniagaan

yang dinyatakan dalam arahan itu hendaklah didaftarkan
atas apa-apa nama sebagaimana yang dicadangkan oleh
orang yang dinamakan dalam arahan itu secara bersesama
melalui notis secara bertulis yang diberikan kepada Ketua
Pengarah tidak lewat daripada empat belas hari selepas
tarikh arahan itu disampaikan kepada orang yang terakhir
daripada orang yang dinamakan dalam arahan itu atau,
jika tiada apa-apa cadangan, atas apa-apa nama yang
dinyatakan dalam arahan itu;

_(b)_ apa-apa perkhidmatan bercukai yang diberikan oleh salah

seorang anggota konstituen dalam penjalanan aktiviti
orang kena cukai tunggal itu hendaklah dianggap sebagai
perkhidmatan bercukai yang diberikan oleh orang kena
cukai tunggal itu;

_(c)_ setiap anggota konstituen hendaklah bertanggungan

secara bersesama dan berasingan bagi apa-apa cukai
perkhidmatan yang genap masa dan kena dibayar oleh
orang kena cukai tunggal itu;


-----

_Cukai Perkhidmatan_ 23

_(d)_ tanpa menjejaskan perenggan (c), apa-apa kegagalan oleh

orang kena cukai tunggal itu untuk mematuhi apa-apa
kehendak yang dikenakan di bawah Akta ini hendaklah
dianggap sebagai kegagalan oleh setiap anggota konstituen
secara berasingan; dan

_(e)_ tertakluk kepada perenggan _(a)_ hingga _(d), anggota_

konstituen hendaklah dianggap sebagai suatu perkongsian
yang menjalankan perniagaan orang kena cukai tunggal
dan apa-apa persoalan mengenai skop aktiviti perniagaan
itu pada bila-bila masa hendaklah ditentukan dengan
sewajarnya.

(11) Jika Ketua Pengarah mendapati bahawa mana-mana orang
yang merupakan salah seorang daripada anggota konstituen tidak
lagi patut dianggap sedemikian bagi maksud perenggan (10)(c)
dan _(d) dan Ketua Pengarah memberikan notis secara bertulis_
bagi maksud sedemikian, orang itu—

_(a)_ tidak lagi mempunyai apa-apa tanggungan menurut kuasa

perenggan (10)(c) dan (d) bagi apa-apa jua yang dilakukan
selepas tarikh yang dinyatakan dalam notis itu; dan

_(b)_ pada tarikh yang dinyatakan dalam notis itu, hendaklah

dianggap sebagai telah terhenti menjadi anggota perkongsian
yang disebut dalam perenggan (10)(e).

**Pendaftaran perkongsian**

**16.** (1) Pendaftaran bagi—

_(a)_ orang yang menjalankan perniagaan dalam suatu perkongsian

sebagai orang berdaftar hendaklah atas nama firma itu;
dan

_(b)_ orang yang sama yang menjalankan perniagaan yang

berasingan dalam suatu perkongsian sebagai orang
berdaftar hendaklah atas nama yang berasingan bagi
firma-firma itu masing-masing.

(2) Dalam menentukan sama ada perkhidmatan bercukai diberikan
kepada atau oleh orang yang disebut dalam subseksyen (1), tiada
apa-apa perubahan dalam perkongsian itu boleh diambil kira.


-----

24 _Rang Undang-Undang_

(3) Mana-mana orang yang terhenti menjadi pekongsi dalam
suatu perkongsian hendaklah—

_(a)_ memberitahu Ketua Pengarah secara bertulis mengenai

tarikh pemberhentian dalam masa tiga puluh hari dari
tarikh pemberhentian itu; dan

_(b)_ membayar perkadaran tanggungan perkongsian itu

ke atas apa-apa cukai perkhidmatan yang genap masa
dan kena dibayar ke atas apa-apa perkhidmatan bercukai
yang diberikan oleh perkongsian itu sehingga tarikh
pemberhentian itu.

(4) Jika mana-mana orang terhenti menjadi pekongsi di bawah
subseksyen (3) dalam suatu perkongsian dalam apa-apa tempoh
bercukai, apa-apa notis, sama ada mengenai taksiran atau selainnya,
yang disampaikan kepada perkongsian itu dan yang berhubungan
dengan tempoh bercukai itu atau dengan apa-apa tempoh bercukai
lain yang semasa keseluruhan atau sebahagian daripada tempoh
bercukai itu dia ialah pekongsi dalam perkongsian itu, hendaklah
disifatkan sebagai telah disampaikan juga kepadanya.

(5) Walau apa pun mana-mana undang-undang bertulis yang
berlawanan, apa-apa notis, sama ada mengenai taksiran atau
selainnya, yang dialamatkan kepada suatu perkongsian mengikut
nama yang dengannya perkongsian itu didaftarkan di bawah
Akta ini, dan disampaikan mengikut Akta ini hendaklah
disifatkan—

_(a)_ sebagai telah disampaikan dengan sewajarnya kepada

perkongsian itu; dan

_(b)_ jika subseksyen (4) terpakai, sebagai telah disampaikan

dengan sewajarnya kepada mana-mana pekongsi yang
terdahulu.

(6) Subseksyen (1) dan (3) tidaklah menjejaskan takat yang
seorang pekongsi bertanggungan bagi cukai perkhidmatan yang
terhutang oleh firma itu di bawah mana-mana undang-undang
bertulis yang lain.


-----

_Cukai Perkhidmatan_ 25

(7) Jika seseorang itu merupakan seorang pekongsi dalam
suatu firma dalam sebahagian daripada suatu tempoh bercukai
sahaja, tanggungannya bagi cukai perkhidmatan ke atas
apa-apa perkhidmatan bercukai yang diberikan oleh firma itu dalam
tempoh bercukai itu hendaklah mengikut perkadaran tanggungan
firma itu sebagaimana yang patut.

(8) Jika apa-apa notis dikehendaki supaya diberikan oleh suatu
perkongsian di bawah Akta ini, hendaklah menjadi tanggungan
bersesama dan berasingan semua pekongsi untuk memberikan notis
itu, kecuali jika suatu notis diberikan oleh mana-mana pekongsi,
ia hendaklah dianggap sebagai pematuhan yang mencukupi bagi
kehendak itu.

(9) Mana-mana orang yang melanggar perenggan (3)(a)
atau _(b)_ melakukan suatu kesalahan.

(10) Bagi maksud seksyen ini, suatu perkongsian tidak termasuk
suatu perkongsian liabiliti terhad.

**Pendaftaran cawangan atau bahagian**

**17.** (1) Jika apa-apa perniagaan orang berdaftar dijalankan oleh
satu atau lebih cawangan atau bahagian, orang berdaftar itu boleh
memohon kepada Ketua Pengarah, dalam borang yang ditetapkan,
bagi mana-mana cawangan atau bahagian untuk didaftarkan atas
nama cawangan atau bahagian itu.

(2) Ketua Pengarah boleh meluluskan permohonan yang dibuat
di bawah subseksyen (1) tertakluk kepada apa-apa syarat yang
difikirkan patut olehnya jika dia berpuas hati bahawa orang
berdaftar itu memenuhi kehendak yang berikut:

_(a)_ berkemungkinan akan menyebabkan kesulitan sebenar

bagi orang berdaftar untuk mengemukakan suatu penyata
tunggal berkenaan dengan semua cawangan atau bahagian
jika tidak kerana pendaftaran berasingan;

_(b)_ setiap cawangan atau bahagian menyenggara suatu akaun

yang berasingan berkenaan dengan aktivitinya;


-----

26 _Rang Undang-Undang_

_(c)_ setiap cawangan atau bahagian boleh dikenal pasti secara

berasingan dengan merujuk kepada sifat aktiviti yang
dijalankan oleh atau lokasi cawangan atau bahagian itu;
dan

_(d)_ setiap cawangan atau bahagian mempunyai tempoh bercukai

yang sama.

(3) Ketua Pengarah boleh, pada bila-bila masa, melalui notis
secara bertulis kepada orang berdaftar, membatalkan pendaftaran
yang diluluskan di bawah subseksyen (2) berkenaan dengan
mana-mana atau semua cawangan atau bahagian jika dia berpuas
hati bahawa—

_(a)_ orang berdaftar itu telah gagal untuk mematuhi apa-apa

syarat yang dikenakan oleh Ketua Pengarah di bawah
subseksyen (2);

_(b)_ mana-mana kehendak yang disebut dalam subseksyen (2)

telah terhenti terpakai;

_(c)_ orang berdaftar itu telah memberikan apa-apa perisytiharan

atau maklumat yang palsu, mengelirukan atau tidak tepat
dalam permohonannya di bawah subseksyen (1); atau

_(d)_ ia adalah perlu bagi perlindungan hasil.

(4) Jika Ketua Pengarah membatalkan pendaftaran mengikut
subseksyen (3), pembatalan itu hendaklah berkuat kuasa dari
tarikh sebagaimana yang ditentukan oleh Ketua Pengarah.

(5) Tertakluk kepada subseksyen (6), orang berdaftar boleh
memohon secara bertulis kepada Ketua Pengarah bagi mana-mana
cawangan atau bahagian yang didaftarkan secara berasingan
di bawah subseksyen (2) supaya terhenti didaftarkan sedemikian,
dan Ketua Pengarah boleh membatalkan pendaftaran secara
berasingan itu berkuat kuasa dari tarikh permohonan itu atau
dari apa-apa tarikh terkemudian sebagaimana yang ditentukan
oleh Ketua Pengarah.

(6) Orang berdaftar yang berdaftar di bawah subseksyen (2)
hendaklah terus berdaftar bagi suatu tempoh yang tidak kurang
daripada dua tahun atau apa-apa tempoh lain yang lebih pendek
sebagaimana yang ditentukan oleh Ketua Pengarah.


-----

_Cukai Perkhidmatan_ 27

**Pemberhentian tanggungan untuk berdaftar**

**18.** (1) Tertakluk kepada subseksyen (2), mana-mana orang
berdaftar hendaklah terhenti daripada bertanggungan untuk
berdaftar pada akhir mana-mana bulan jika Ketua Pengarah
berpuas hati bahawa jumlah nilai semua perkhidmatan bercukainya
dalam bulan itu dan sebelas bulan sebaik selepas bulan itu (selepas
ini disebut sebagai “tempoh dua belas bulan”) tidak melebihi
jumlah nilai perkhidmatan bercukai yang ditetapkan di bawah
perenggan 12(1)(b).

(2) Seseorang orang berdaftar tidak terhenti daripada
bertanggungan untuk berdaftar menurut kuasa subseksyen (1)
jika Ketua Pengarah berpuas hati bahawa sebab bagi jumlah
nilai semua perkhidmatan bercukainya tidak melebihi jumlah
nilai perkhidmatan bercukai yang ditetapkan di bawah
perenggan 12(1)(b) adalah dalam tempoh dua belas bulan yang
disebut dalam subseksyen (1) dia berhenti sementara daripada
memberikan perkhidmatan bercukai itu, atau menggantung
pemberian perkhidmatan bercukai itu, bagi tempoh tiga puluh
hari atau lebih.

**Pemberitahuan pemberhentian tanggungan**

**19.** (1) Seseorang yang berdaftar di bawah seksyen 13 atau 14—

_(a)_ yang berhenti menjalankan perniagaan yang memberikan

perkhidmatan bercukai; atau

_(b)_ yang terhenti daripada bertanggungan untuk berdaftar

di bawah seksyen 18,

mengikut mana-mana yang berkenaan, hendaklah memberitahu
Ketua Pengarah secara bertulis mengenai hakikat itu dan tarikh
pemberhentian itu dalam masa tiga puluh hari dari tarikh
pemberhentian itu.

(2) Mana-mana orang yang melanggar subseksyen (1) melakukan
suatu kesalahan.


-----

28 _Rang Undang-Undang_

**Pembatalan pendaftaran**

**20.** (1) Jika orang berdaftar membuat suatu pemberitahuan
di bawah seksyen 19, Ketua Pengarah boleh membatalkan
pendaftaran orang itu dari tarikh orang berdaftar itu berhenti
memberikan perkhidmatan bercukai atau terhenti bertanggungan
untuk berdaftar di bawah seksyen 18, mengikut mana-mana yang
berkenaan, atau dari apa-apa tarikh terkemudian sebagaimana yang
ditentukan oleh Ketua Pengarah jika dia berpuas hati bahawa
orang berdaftar itu boleh dibatalkan pendaftarannya.

(2) Jika tiada pemberitahuan dibuat di bawah seksyen 19
dan Ketua Pengarah berpuas hati bahawa orang berdaftar
telah berhenti memberikan perkhidmatan bercukai atau telah
terhenti bertanggungan untuk berdaftar di bawah seksyen 18,
Ketua Pengarah boleh membatalkan pendaftarannya dari tarikh
orang berdaftar itu berhenti memberikan perkhidmatan bercukai
atau terhenti bertanggungan untuk berdaftar di bawah seksyen 18,
mengikut mana-mana yang berkenaan, atau dari apa-apa tarikh
terkemudian sebagaimana yang ditentukan oleh Ketua Pengarah.

(3) Jika Ketua Pengarah berpuas hati bahawa pada hari orang
berdaftar didaftarkan—

_(a)_ dalam hal seorang yang telah didaftarkan di bawah

seksyen 13, orang berdaftar itu telah tidak bertanggungan
untuk berdaftar di bawah seksyen 12 atau telah berhenti
memberikan perkhidmatan bercukai; atau

_(b)_ dalam hal seorang yang telah didaftarkan di bawah

seksyen 14, orang itu telah tidak memberikan perkhidmatan
bercukai atau telah berhenti memberikan perkhidmatan
bercukai,

Ketua Pengarah boleh membatalkan pendaftaran orang itu
berkuat kuasa dari tarikh sebagaimana yang ditentukan oleh
Ketua Pengarah dalam pemberitahuan secara bertulis kepada
orang itu.

(4) Ketua Pengarah boleh membatalkan pendaftaran orang
berdaftar di bawah subseksyen 14(2) jika orang berdaftar itu
melanggar apa-apa syarat yang dikenakan berhubung dengan
pendaftaran itu berkuat kuasa dari tarikh pelanggaran itu atau
dari apa-apa tarikh terkemudian sebagaimana yang ditentukan
oleh Ketua Pengarah.


-----

_Cukai Perkhidmatan_ 29

Bahagian V

PERAKAUNAN, TAKSIRAN, MENDAPATKAN BALIK, DSB.

**Invois**

**21.** (1) Tiap-tiap orang berdaftar yang memberikan apa-apa
perkhidmatan bercukai hendaklah mengeluarkan suatu invois yang
mengandungi butir-butir yang ditetapkan dalam bahasa kebangsaan
atau bahasa Inggeris kepada pelanggan berkenaan dengan transaksi
itu.

(2) Tiada invois yang menunjukkan suatu amaun yang berupa
sebagai cukai perkhidmatan boleh dikeluarkan atas pemberian
perkhidmatan—

_(a)_ yang bukan perkhidmatan bercukai; atau

_(b)_ oleh seseorang yang bukan orang berdaftar.

(3) Amaun cukai perkhidmatan yang kena dibayar hendaklah
dipungut oleh orang berdaftar daripada pelanggan sebagai tambahan
kepada nilai dan apa-apa amaun lain yang terhutang dan kena
dibayar oleh pelanggan itu berkenaan dengan perkhidmatan
bercukai itu.

(4) Mana-mana orang yang melanggar subseksyen (1), (2)
atau (3) melakukan suatu kesalahan.

**Pengeluaran invois oleh komputer**

**22.** Bagi maksud mana-mana peruntukan di bawah Akta ini yang
berhubungan dengan suatu invois, orang berdaftar hendaklah
dianggap sebagai telah mengeluarkan suatu invois kepada
pelanggan walaupun tiada penyerahan apa-apa dokumen yang
setara dengannya dalam bentuk kertas kepada pelanggan itu jika
butir-butir yang ditetapkan yang disebut dalam subseksyen 21(1)
direkodkan dalam komputer dan—

_(a)_ dihantar atau dijadikan tersedia kepada pelanggan itu

secara elektronik; atau

_(b)_ dikeluarkan atas apa-apa bahan selain kertas dan diserahkan

kepada pelanggan itu.


-----

30 _Rang Undang-Undang_

**Nota kredit dan nota debit**

**23.** Jika apa-apa perkhidmatan bercukai diberikan oleh mana-mana
orang berdaftar yang melibatkan pengeluaran dan penerimaan
nota kredit atau nota debit di bawah hal keadaan dan syarat yang
ditetapkan, orang berdaftar itu hendaklah membuat potongan atau
tambahan cukai perkhidmatan dalam penyatanya dengan sewajarnya,
dan nota kredit dan nota debit itu hendaklah mengandungi
butir-butir yang ditetapkan.

**Kewajipan untuk menyimpan rekod**

**24.** (1) Tiap-tiap orang kena cukai hendaklah menyimpan rekod
yang lengkap dan benar yang ditulis secara kemas kini bagi semua
transaksi yang menyentuh atau boleh menyentuh tanggungannya
terhadap cukai perkhidmatan, termasuk rekod-rekod yang berikut:

_(a)_ semua rekod pemberian perkhidmatan bercukai oleh atau

kepada orang kena cukai itu termasuk invois, resit, nota
debit dan nota kredit; dan

_(b)_ semua rekod lain sebagaimana yang ditentukan oleh

Ketua Pengarah.

(2) Apa-apa rekod yang disimpan di bawah seksyen ini
hendaklah—

_(a)_ dipelihara bagi tempoh tujuh tahun dari tarikh terakhir

yang berhubungan dengan rekod itu;

_(b)_ dalam bahasa kebangsaan atau bahasa Inggeris; dan

_(c)_ disimpan di Malaysia, kecuali jika diluluskan selainnya

oleh Ketua Pengarah dan tertakluk kepada apa-apa syarat
yang difikirkan patut olehnya.

(3) Jika rekod itu adalah dalam bentuk yang boleh dibaca secara
elektronik, rekod itu hendaklah disimpan mengikut apa-apa cara
yang membolehkan rekod itu mudah diakses dan boleh ditukar
ke dalam bentuk tulisan.


-----

_Cukai Perkhidmatan_ 31

(4) Jika rekod itu pada asalnya dalam bentuk manual dan
kemudiannya ditukar ke dalam bentuk elektronik, rekod itu
hendaklah dikekalkan dalam bentuk asalnya sebelum penukaran
itu.

(5) Suatu salinan rekod itu boleh diterima sebagai keterangan
dalam mana-mana prosiding setakat yang sama sebagaimana rekod
itu sendiri.

(6) Mana-mana orang yang melanggar subseksyen (1), (2), (3)
atau (4) melakukan suatu kesalahan dan boleh, apabila disabitkan,
didenda tidak melebihi lima puluh ribu ringgit atau dipenjarakan
selama tempoh tidak melebihi tiga tahun atau kedua-duanya.

**Tempoh bercukai**

**25.** (1) Tempoh bercukai yang pertama bagi tiap-tiap orang kena
cukai hendaklah bermula dari tarikh dia sepatutnya berdaftar
di bawah seksyen 13 dan berakhir pada hari terakhir bulan
berikutnya dan tempoh bercukai seterusnya hendaklah suatu tempoh
selama dua bulan yang berakhir pada hari terakhir mana-mana
bulan dalam mana-mana tahun kalendar.

(2) Orang kena cukai boleh memohon secara bertulis kepada
Ketua Pengarah untuk suatu tempoh bercukai selain tempoh
sebagaimana yang ditentukan di bawah subseksyen (1).

(3) Ketua Pengarah boleh, apabila apa-apa permohonan bawah
subseksyen (2) diterima—

_(a)_ membenarkan permohonan itu dan tempoh bercukai

hendaklah tempoh sebagaimana yang dipohon;

_(b)_ menolak permohonan itu dan tempoh bercukai hendaklah

kekal sebagaimana yang ditentukan di bawah
subseksyen (1); atau

_(c)_ mengubah tempoh bagi tempoh bercukai atau tarikh

tempoh bercukai itu bermula atau berakhir.

(4) Ketua Pengarah boleh, sebagaimana yang difikirkan patut
olehnya, menetapkan semula orang kena cukai kepada mana-mana
tempoh bercukai selain tempoh yang telah ditentukan kepadanya
sebelum itu di bawah subseksyen (1) atau (3).


-----

32 _Rang Undang-Undang_

**Pengemukaan penyata dan pembayaran cukai perkhidmatan**
**yang genap masa dan kena dibayar**

**26.** (1) Tiap-tiap orang kena cukai hendaklah, berkenaan dengan
tempoh bercukainya, mengakaunkan cukai perkhidmatan yang
genap masa dalam suatu penyata sebagaimana yang ditetapkan
dan penyata itu hendaklah dikemukakan kepada Ketua Pengarah
mengikut cara yang ditetapkan tidak lewat daripada hari terakhir
bulan selepas berakhirnya tempoh bercukai orang kena cukai itu
yang berhubungan dengan penyata itu.

(2) Jika tempoh bercukai telah diubah di bawah perenggan 25(3)(c)
dan walau apa pun subseksyen (1), penyata itu hendaklah
dikemukakan dalam masa tiga puluh hari dari berakhirnya tempoh
bercukai yang diubah itu.

(3) Seseorang orang berdaftar yang terhenti daripada bertanggungan
untuk berdaftar di bawah seksyen 18 atau yang berhenti menjalankan
perniagaan perkhidmatan bercukai di bawah seksyen 19 hendaklah,
tidak lewat daripada tiga puluh hari selepas pemberhentian itu,
atau apa-apa tarikh terkemudian sebagaimana yang dibenarkan oleh
Ketua Pengarah, mengemukakan suatu penyata yang mengandungi
butir-butir sebagaimana yang ditentukan oleh Ketua Pengarah
berkenaan dengan bahagian tempoh bercukai yang terakhir itu
yang dalamnya orang itu didaftarkan.

(4) Mana-mana orang kena cukai yang dikehendaki untuk
mengemukakan penyata di bawah seksyen ini hendaklah membayar
kepada Ketua Pengarah amaun cukai perkhidmatan yang genap
masa dan kena dibayar olehnya berkenaan dengan tempoh bercukai
yang berhubungan dengan penyata itu tidak lewat daripada hari
terakhir yang dia dikehendaki untuk mengemukakan penyata itu.

(5) Penyata yang disebut dalam subseksyen (1), (2) dan (3)
hendaklah dikemukakan sama ada terdapat cukai perkhidmatan
yang kena dibayar atau tidak.

(6) Mana-mana orang kena cukai yang—

_(a)_ melanggar subseksyen (1), (2) atau (3); atau

_(b)_ mengemukakan suatu penyata yang tidak betul,

melakukan suatu kesalahan dan boleh, apabila disabitkan, didenda
tidak melebihi lima puluh ribu ringgit atau dipenjarakan selama
tempoh tidak melebihi tiga tahun atau kedua-duanya.


-----

_Cukai Perkhidmatan_ 33

(7) Mana-mana orang kena cukai yang tidak membayar kepada
Ketua Pengarah amaun cukai perkhidmatan yang genap masa dan
kena dibayar di bawah subseksyen (4) melakukan suatu kesalahan
dan boleh, apabila disabitkan, didenda tidak melebihi lima puluh
ribu ringgit atau dipenjarakan selama tempoh tidak melebihi tiga
tahun atau kedua-duanya.

(8) Jika apa-apa cukai perkhidmatan yang genap masa dan kena
dibayar tidak dibayar secara keseluruhannya atau sebahagiannya
oleh mana-mana orang kena cukai selepas hari terakhir cukai
perkhidmatan itu genap masa dan kena dibayar di bawah
subseksyen (4) dan tiada pendakwaan dimulakan, orang kena
cukai itu hendaklah membayar—

_(a)_ untuk tempoh tiga puluh hari pertama yang cukai

perkhidmatan itu tidak dibayar secara keseluruhannya atau
sebahagiannya selepas habis tempoh yang dinyatakan di
bawah subseksyen (4), suatu penalti sebanyak sepuluh
peratus daripada amaun cukai perkhidmatan itu yang
masih belum dibayar;

_(b)_ untuk tempoh tiga puluh hari kedua yang cukai

perkhidmatan itu tidak dibayar secara keseluruhannya
atau sebahagiannya selepas habis tempoh yang dinyatakan
di bawah subseksyen (4), suatu penalti tambahan sebanyak
lima belas peratus daripada amaun cukai perkhidmatan
itu yang masih belum dibayar; dan

_(c)_ untuk tempoh tiga puluh hari ketiga yang cukai

perkhidmatan itu tidak dibayar secara keseluruhannya
atau sebahagiannya selepas habis tempoh yang dinyatakan
di bawah subseksyen (4), suatu penalti tambahan sebanyak
lima belas peratus daripada amaun cukai perkhidmatan
itu yang masih belum dibayar.

(9) Tertakluk kepada subseksyen (11), pendakwaan bagi kesalahan
di bawah subseksyen (7) boleh dimulakan selepas habis tempoh
yang dinyatakan dalam perenggan (8)(c).

(10) Mahkamah boleh memerintahkan supaya mana-mana
orang kena cukai yang disabitkan dengan kesalahan di bawah
subseksyen (7) untuk membayar penalti yang dinyatakan dalam
subseksyen (8).


-----

34 _Rang Undang-Undang_

(11) Tiada pendakwaan bagi kesalahan di bawah subseksyen (7)
boleh dimulakan terhadap mana-mana orang kena cukai yang telah
membayar amaun cukai perkhidmatan yang genap masa dan kena
dibayar, dan penalti yang dinyatakan di bawah subseksyen (8)
dalam tempoh yang dinyatakan dalam subseksyen (8).

**Kuasa untuk menaksir**

**27.** (1) Jika mana-mana orang kena cukai—

_(a)_ tidak memohon bagi pendaftaran di bawah seksyen 13;

_(b)_ tidak mengemukakan suatu penyata di bawah seksyen 26;

atau

_(c)_ mengemukakan suatu penyata yang didapati oleh Ketua

Pengarah tidak lengkap atau tidak betul;

Ketua Pengarah boleh menaksir mengikut pertimbangan terbaiknya
amaun cukai perkhidmatan yang genap masa dan kena dibayar,
dan penalti yang kena dibayar di bawah subseksyen 26(8),
jika ada, oleh orang kena cukai itu dan hendaklah dengan
serta-merta memberitahu orang kena cukai itu tentang taksiran
itu secara bertulis.

(2) Jika suatu amaun telah dibayar kepada mana-mana orang
sebagai pembayaran balik cukai perkhidmatan di bawah Akta ini
yang sepatutnya tidak dibayar kepadanya, Ketua Pengarah boleh
menaksir amaun pembayaran balik itu sebagai cukai perkhidmatan
yang genap masa dan kena dibayar olehnya dan hendaklah dengan
serta-merta memberitahu orang kena cukai itu tentang taksiran
itu secara bertulis.

(3) Taksiran di bawah subseksyen (1) dan (2) tidak boleh dibuat
lebih daripada enam tahun dari tarikh cukai perkhidmatan itu telah
genap masa dan kena dibayar atau dari tarikh pembayaran balik
cukai perkhidmatan itu telah dibuat, mengikut mana-mana yang
berkenaan, kecuali jika pada pendapat Ketua Pengarah apa-apa
bentuk fraud atau keingkaran sengaja telah dilakukan oleh atau
bagi pihak mana-mana orang berhubung dengan cukai perkhidmatan


-----

_Cukai Perkhidmatan_ 35

atau pembayaran bayaran balik itu, Ketua Pengarah boleh, bagi
maksud menampung apa-apa kehilangan cukai perkhidmatan atau
pembayaran balik cukai perkhidmatan yang boleh dikaitkan dengan
fraud atau keingkaran sengaja itu, membuat suatu taksiran pada
bila-bila masa.

(4) Jika—

_(a)_ Ketua Pengarah telah membuat suatu taksiran cukai

perkhidmatan di bawah subseksyen (1) berkenaan dengan
perenggan (1)(a) atau _(b);_

_(b)_ cukai perkhidmatan yang ditaksir di bawah perenggan (a)

telah dibayar tetapi tiada penyata dikemukakan bagi
tempoh bercukai yang berhubungan dengan taksiran
itu; dan

_(c)_ orang kena cukai tidak mengemukakan suatu penyata bagi

apa-apa tempoh bercukai yang berikutnya,

Ketua Pengarah boleh, sebagaimana yang difikirkan patut olehnya,
menaksir suatu amaun cukai perkhidmatan yang lebih tinggi daripada
amaun yang selainnya patut dipertimbangkannya sebagai wajar.

(5) Jika Ketua Pengarah mendapati bahawa amaun yang sepatutnya
telah ditaksir dalam suatu taksiran di bawah subseksyen (1), (2)
atau (4) melebihi amaun yang ditaksir sedemikian, dia boleh—

_(a)_ di bawah peruntukan yang sama sebagaimana yang taksiran

itu dibuat; dan

_(b)_ dalam tempoh bercukai yang dalamnya taksiran itu

sepatutnya telah dibuat,

membuat suatu taksiran tambahan bagi amaun yang terlebih itu
dan hendaklah dengan serta-merta memberitahu orang kena cukai
itu secara bertulis dengan sewajarnya.

(6) Jika amaun cukai perkhidmatan dan penalti, jika ada, telah
ditaksirkan dan diberitahu kepada mana-mana orang kena cukai
di bawah subseksyen (1), (2) atau (5), ia hendaklah disifatkan


-----

36 _Rang Undang-Undang_

sebagai suatu amaun cukai perkhidmatan yang genap masa dan
kena dibayar, dan penalti yang kena dibayar, oleh orang kena
cukai itu dan boleh didapatkan balik dengan sewajarnya dan
amaun cukai perkhidmatan dan penalti itu, jika ada, hendaklah
dibayar oleh orang kena cukai itu, sama ada atau tidak orang kena
cukai itu merayu terhadap taksiran itu, kepada Ketua Pengarah
melainkan jika atau kecuali setakat taksiran itu ditarik balik atau
dikurangkan oleh Ketua Pengarah.

(7) Ketua Pengarah boleh membuat apa-apa pengubahan atau
penambahan kepada taksiran yang dibuat di bawah seksyen ini
sebagaimana yang difikirkan patut olehnya untuk memastikan
taksiran itu betul dan hendaklah dengan serta-merta memberitahu
orang itu secara bertulis.

**Mendapatkan balik cukai perkhidmatan, dsb., sebagai hutang sivil**

**28.** (1) Tanpa menjejaskan apa-apa remedi lain dan walau apa
pun apa-apa kajian semula atau rayuan terhadap apa-apa keputusan
Ketua Pengarah di bawah seksyen 81, apa-apa cukai perkhidmatan
yang terhutang dan kena dibayar, apa-apa surcaj yang terakru, atau
apa-apa penalti, fi atau wang lain yang kena dibayar, di bawah
Akta ini boleh didapatkan balik sebagai suatu hutang sivil yang
kena dibayar kepada Kerajaan.

(2) Jika suatu invois menunjukkan pemberian perkhidmatan
bercukai sebagai telah berlaku dengan cukai perkhidmatan yang
boleh dikenakan ke atas perkhidmatan itu, maka hendaklah boleh
didapatkan balik daripada orang yang mengeluarkan invois itu
suatu amaun yang bersamaan dengan—

_(a)_ amaun yang ditunjukkan dalam invois itu sebagai cukai

perkhidmatan; atau

_(b)_ sekian banyak daripada jumlah amaun yang ditunjukkan

sebagai kena dibayar yang akan dianggap sebagai
merupakan cukai perkhidmatan, jika cukai perkhidmatan
tidak ditunjukkan secara berasingan dalam invois itu,

bagi pemberian perkhidmatan bercukai itu.


-----

_Cukai Perkhidmatan_ 37

(3) Subseksyen (2) hendaklah terpakai sama ada atau tidak—

_(a)_ invois itu ialah suatu invois yang dikeluarkan di bawah

seksyen 21 atau 22;

_(b)_ pemberian perkhidmatan bercukai yang ditunjukkan pada

invois itu sebenarnya berlaku atau telah berlaku atau
amaun yang ditunjukkan sebagai cukai perkhidmatan atau
apa-apa amaun cukai perkhidmatan boleh dikenakan atau
telah boleh dikenakan ke atas pemberian perkhidmatan
bercukai itu; atau

_(c)_ orang yang mengeluarkan invois itu ialah seorang orang

berdaftar,

dan apa-apa amaun yang boleh didapatkan balik daripada orang
itu di bawah subseksyen (2) hendaklah boleh didapatkan balik
sedemikian dan hendaklah selainnya boleh didapatkan balik sebagai
suatu hutang sivil yang kena dibayar kepada Kerajaan.

(4) Dalam apa-apa prosiding untuk mendapatkan balik cukai
perkhidmatan, surcaj, penalti, fi atau wang lain di bawah subseksyen (1),
pengemukaan suatu perakuan yang ditandatangani oleh Ketua
Pengarah—

_(a)_ yang menyatakan bahawa apa-apa cukai perkhidmatan,

surcaj, penalti, fi atau wang lain dan amaun yang
ditunjukkan dalam perakuan itu sebagai yang terhutang
dan kena dibayar, terakru atau kena dibayar, dalam apaapa penyata, taksiran atau notis yang dibuat di bawah
Akta ini daripada orang yang dinamakan dalam perakuan
itu; dan

_(b)_ yang memberikan alamat orang itu dan yang berupa

sebagai suatu salinan atau cabutan daripada apa-apa
notis taksiran,

hendaklah menjadi keterangan muktamad bagi cukai perkhidmatan,
surcaj, penalti, fi atau wang lain dan amaun itu sebagai yang
terhutang dan kena dibayar, terakru atau kena dibayar, dalam
apa-apa penyata, taksiran atau notis dan hendaklah menjadi autoriti
yang mencukupi bagi mahkamah untuk memberikan penghakiman
bagi amaun itu.


-----

38 _Rang Undang-Undang_

(5) Apa-apa penalti yang dikenakan di bawah Akta ini hendaklah,
bagi maksud Akta ini dan Akta Had Masa 1953 [Akta 254],
Ordinan Had Masa Sabah [Sabah Bab 72] atau Ordinan Had
Masa Sarawak [Sarawak Bab 49], mengikut mana-mana yang
berkenaan, boleh didapatkan balik seolah-olah penalti itu ialah
cukai perkhidmatan yang terhutang dan kena dibayar di bawah
Akta ini dan dengan demikian subseksyen 6(4) Akta Had Masa
1953, seksyen 3 Ordinan Had Masa Sabah atau seksyen 3 Ordinan
Had Masa Sarawak, mengikut mana-mana yang berkenaan, tidak
terpakai bagi penalti itu.

**Kuasa untuk memungut cukai perkhidmatan, dsb., daripada**
**orang yang terhutang wang pada orang kena cukai**

**29.** (1) Jika apa-apa jumlah wang melalui cukai perkhidmatan
terhutang dan kena dibayar, surcaj terakru, atau penalti, fi atau
wang lain kena dibayar, oleh orang kena cukai, Ketua Pengarah
boleh, melalui notis secara bertulis, menghendaki—

_(a)_ mana-mana orang yang olehnya apa-apa wang terhutang

atau terakru atau boleh menjadi terhutang dan kena
dibayar kepada orang kena cukai itu;

_(b)_ mana-mana orang yang memegang atau yang boleh

kemudiannya memegang wang bagi atau untuk orang
kena cukai itu;

_(c)_ mana-mana orang yang memegang atau yang boleh

kemudiannya memegang wang bagi atau untuk
mana-mana orang untuk pembayaran kepada orang kena
cukai itu; atau

_(d)_ mana-mana orang yang mempunyai kuasa daripada

mana-mana orang lain untuk membayar wang kepada
orang kena cukai itu,

supaya membayar kepada Ketua Pengarah dengan serta-merta,
atau dalam masa yang dibenarkan oleh Ketua Pengarah, wang itu,
yang bukan gaji atau upah yang terhutang atau terakru kepada
orang kena cukai itu, atau sekian banyak daripada wang itu yang
cukup untuk membayar jumlah wang yang terhutang dan kena
dibayar, terakru atau kena dibayar itu oleh orang kena cukai itu
sebagaimana yang disebut terdahulu.


-----

_Cukai Perkhidmatan_ 39

(2) Suatu salinan notis di bawah subseksyen (1) hendaklah
dikemukakan kepada orang kena cukai di alamatnya yang terakhir
diketahui.

(3) Semua bayaran yang dibuat menurut suatu notis di bawah
subseksyen (1) hendaklah disifatkan telah dibuat bagi pihak orang
kena cukai itu dan dengan kuasa daripada orang kena cukai itu
dan daripada semua orang lain yang berkenaan.

(4) Bagi maksud seksyen ini, Ketua Pengarah boleh menghendaki
mana-mana orang untuk memberikan kepadanya maklumat—

_(a)_ mengenai apa-apa wang, dana atau aset yang boleh

dipegang oleh orang itu bagi pihak mana-mana orang
lain; atau

_(b)_ mengenai apa-apa wang yang terhutang dan kena dibayar

olehnya kepada mana-mana orang lain.

**Mendapatkan balik cukai perkhidmatan kena bayar daripada**
**orang yang hendak meninggalkan Malaysia**

**30.** Jika Ketua Pengarah mempunyai sebab untuk mempercayai
bahawa mana-mana orang hendak atau berkemungkinan akan
meninggalkan Malaysia sebelum apa-apa cukai perkhidmatan yang
genap masa olehnya menjadi kena dibayar mengikut peruntukan
Akta ini, cukai perkhidmatan itu hendaklah, jika difikirkan patut
oleh Ketua Pengarah, kena dibayar pada apa-apa tarikh yang
lebih awal sebagaimana yang ditentukan oleh Ketua Pengarah
dan orang itu hendaklah diberitahu dengan sewajarnya.

**Mendapatkan balik cukai perkhidmatan, dsb., daripada orang**
**yang hendak meninggalkan Malaysia tanpa membayar cukai**
**perkhidmatan, dsb.**

**31.** (1) Jika Ketua Pengarah mempunyai sebab untuk mempercayai
bahawa mana-mana orang hendak atau berkemungkinan akan
meninggalkan Malaysia tanpa membayar—

_(a)_ apa-apa cukai perkhidmatan yang genap masa dan kena

dibayar olehnya di bawah subseksyen 26(4);


-----

40 _Rang Undang-Undang_

_(b)_ apa-apa penalti yang kena dibayar olehnya di bawah

subseksyen 26(8);

_(c)_ apa-apa surcaj yang terakru olehnya di bawah

subseksyen 32(3);

_(d)_ apa-apa fi yang kena dibayar olehnya di bawah Akta ini;

atau

_(e)_ apa-apa wang lain yang boleh didapatkan balik daripadanya

di bawah Akta ini,

Ketua Pengarah boleh mengeluarkan kepada Ketua Pengarah
Imigresen suatu notis yang mengandungi butir-butir mengenai
orang itu dan kesalahan yang dilakukan dengan permintaan supaya
orang itu dihalang daripada meninggalkan Malaysia melainkan jika
dia membayar cukai perkhidmatan, surcaj, penalti, fi atau wang
lain itu, atau mengemukakan jaminan sehingga memuaskan hati
Ketua Pengarah bagi pembayarannya.

(2) Tertakluk kepada apa-apa perintah yang dikeluarkan
atau dibuat di bawah mana-mana undang-undang bertulis yang
sedang berkuat kuasa yang berhubungan dengan imigresen,
Ketua Pengarah Imigresen yang menerima permintaan di bawah
subseksyen (1) berkenaan dengan seseorang hendaklah menjalankan
segala langkah yang boleh termasuk pemindahan dan penahanan
apa-apa perakuan pengenalan, pasport, permit keluar atau dokumen
perjalanan lain berhubung dengan orang itu sebagaimana yang
perlu untuk menguatkuasakan permintaan itu.

(3) Ketua Pengarah hendaklah menyebabkan notis di bawah
subseksyen (1) disampaikan secara ke diri atau melalui pos
berdaftar kepada orang yang berhubungan dengan permintaan itu.

(4) Ketidakterimaan notis di bawah subseksyen (1) oleh orang
yang disebut dalam subseksyen (3) tidak boleh menidaksahkan
apa-apa jua yang dilakukan di bawah seksyen ini.

(5) Jika orang yang berkenaan dengannya suatu notis telah
dikeluarkan di bawah subseksyen (1) mengemukakan, pada
atau selepas tarikh notis itu, suatu pernyataan bertulis yang
ditandatangani oleh Ketua Pengarah yang menyatakan bahawa


-----

_Cukai Perkhidmatan_ 41

semua cukai perkhidmatan, surcaj, penalti, fi atau wang lain yang
dinyatakan dalam notis itu telah dibayar, atau bahawa jaminan
telah dikemukakan bagi pembayarannya, pernyataan itu hendaklah
menjadi kuasa yang mencukupi untuk membenarkan orang itu
meninggalkan Malaysia.

(6) Tiada prosiding undang-undang boleh dimulakan atau dibuat
terhadap Kerajaan Persekutuan, Kerajaan Negeri atau mana-mana
pegawai awam lain berkenaan dengan apa-apa jua yang dilakukan
dengan sah di bawah seksyen ini.

**Pembayaran secara ansuran**

**32.** (1) Ketua Pengarah boleh membenarkan apa-apa cukai
perkhidmatan yang genap masa dan kena dibayar, atau penalti
yang kena dibayar, dibayar secara ansuran di bawah hal keadaan
yang ditetapkan dalam apa-apa amaun dan pada apa-apa tarikh
sebagaimana yang ditentukan oleh Ketua Pengarah.

(2) Jika cukai perkhidmatan dibenarkan untuk dibayar secara
ansuran, penalti di bawah subseksyen 26(8) hendaklah terhenti
dikira dari tarikh Ketua Pengarah membenarkan pembayaran
secara ansuran itu.

(3) Jika berlaku keingkaran dalam pembayaran apa-apa ansuran
di bawah subseksyen (1) pada tarikh genap masanya bagi pembayaran
baki amaun yang genap masa dan kena dibayar, keseluruhan baki
belum jelas itu hendaklah menjadi genap masa dan kena dibayar
pada tarikh itu dan hendaklah, tanpa apa-apa notis selanjutnya
disampaikan kepada orang yang bertanggungan untuk membayar
amaun yang terhutang itu, tertakluk kepada suatu surcaj yang
bersamaan dengan sepuluh peratus daripada baki itu dan surcaj
itu hendaklah boleh didapatkan balik seolah-olah surcaj itu adalah
terhutang dan kena dibayar di bawah Akta ini.

**Tanggungan pengarah, dsb.**

**33.** (1) Walau apa pun mana-mana undang-undang bertulis yang
berlawanan, tetapi tertakluk kepada subseksyen (2) berhubung
dengan suatu syarikat yang sedang digulung, jika cukai perkhidmatan
adalah genap masa dan kena dibayar, surcaj adalah terakru, atau


-----

42 _Rang Undang-Undang_

penalti, fi atau wang lain adalah kena dibayar, di bawah Akta
ini oleh mana-mana syarikat, perkongsian liabiliti terhad, firma,
pertubuhan atau kumpulan orang lain—

_(a)_ pengarah syarikat itu;

_(b)_ pegawai pematuhan yang dilantik dalam kalangan pekongsi

perkongsian liabiliti terhad itu atau jika tiada pegawai
pematuhan dilantik sedemikian, mana-mana pekongsi
atau semua pekongsi perkongsian liabiliti terhad itu;

_(c)_ pekongsi firma itu;

_(d)_ pemegang jawatan pertubuhan itu; atau

_(e)_ orang yang bertanggungjawab bagi pengurusan kumpulan

orang itu,

mengikut mana-mana yang berkenaan, hendaklah bersama dengan
syarikat, perkongsian liabiliti terhad, firma, pertubuhan atau
kumpulan orang lain itu bertanggungan secara bersesama dan
berasingan bagi cukai perkhidmatan, surcaj, penalti, fi atau wang
lain itu.

(2) Berhubung dengan suatu syarikat yang sedang digulung,
pengarah syarikat itu hendaklah hanya bertanggungan jika aset
syarikat itu tidak mencukupi untuk menjelaskan amaun yang
terhutang, selepas membayar apa-apa jumlah wang yang mempunyai
keutamaan di bawah Akta Syarikat 2016 [Akta 777] berhubung
dengan penggunaan aset syarikat itu dalam penggulungan itu
berbanding dengan cukai perkhidmatan, surcaj, penalti, fi atau
wang lain itu.

Bahagian VI

PENGECUALIAN, PEMBAYARAN BALIK DAN PEREMITAN

**Kuasa Menteri untuk mengecualikan dan membayar balik**

**34.** (1) Menteri boleh, melalui perintah yang disiarkan dalam
_Warta dan tertakluk kepada apa-apa syarat yang difikirkan patut_
olehnya, mengecualikan mana-mana orang atau golongan orang
daripada pembayaran keseluruhan atau mana-mana bahagian
cukai perkhidmatan yang boleh dikenakan dan dilevikan ke atas
mana-mana perkhidmatan bercukai yang diberikan.


-----

_Cukai Perkhidmatan_ 43

(2) Apa-apa perintah yang dibuat di bawah subseksyen (1)
hendaklah dibentangkan di hadapan Dewan Rakyat.

(3) Menteri boleh, dalam apa-apa hal tertentu dan tertakluk
kepada apa-apa syarat yang difikirkan patut olehnya—

_(a)_ mengecualikan mana-mana orang atau golongan orang

daripada pembayaran keseluruhan atau mana-mana
bahagian cukai perkhidmatan yang boleh dikenakan dan
dilevikan ke atas mana-mana perkhidmatan bercukai
yang diberikan; atau

_(b)_ mengarahkan Ketua Pengarah untuk membuat pembayaran

balik kepada mana-mana orang atau golongan orang
keseluruhan atau mana-mana bahagian cukai perkhidmatan
atau penalti yang dibayar oleh orang atau golongan
orang itu.

(4) Jika orang berdaftar memberikan apa-apa perkhidmatan
bercukai kepada seseorang atau golongan orang yang dikecualikan
di bawah subseksyen (1) atau perenggan (3)(a), orang berdaftar itu
hendaklah dikecualikan daripada mengenakan dan memungut cukai
perkhidmatan yang genap masa dan kena dibayar atas perkhidmatan
bercukai itu.

(5) Jika mana-mana orang yang dikecualikan di bawah
subseksyen (1) atau perenggan (3)(a) tidak mematuhi apa-apa
syarat yang berhubungan dengan pengecualian itu, apa-apa cukai
perkhidmatan yang menjadi perkara kepada pengecualian itu
hendaklah menjadi genap masa dan kena dibayar oleh orang itu
pada tarikh mana-mana syarat itu tidak dipatuhi.

(6) Jika seseorang yang telah diberikan pengecualian di bawah
subseksyen (1) atau perenggan (3)(a) telah membayar apa-apa
cukai perkhidmatan yang berhubungan dengan pengecualian itu
dan yang telah diberi kelulusan oleh Menteri bagi pembayaran
balik amaun cukai perkhidmatan yang telah dibayar, orang itu
adalah berhak bagi pembayaran balik itu.


-----

44 _Rang Undang-Undang_

**Tuntutan bagi pembayaran balik cukai perkhidmatan berhubung**
**dengan hutang lapuk**

**35.** (1) Mana-mana orang yang merupakan, atau telah terhenti
menjadi, orang berdaftar boleh membuat tuntutan kepada Ketua
Pengarah bagi pembayaran balik keseluruhan atau mana-mana
bahagian apa-apa cukai perkhidmatan yang dibayar olehnya
berkenaan dengan perkhidmatan bercukai jika—

_(a)_ keseluruhan atau mana-mana bahagian cukai perkhidmatan

yang kena dibayar kepada orang itu telah dihapus kira
dalam akaunnya sebagai hutang lapuk; dan

_(b)_ Ketua Pengarah berpuas hati bahawa segala usaha yang

munasabah telah dibuat oleh orang itu untuk mendapatkan
balik cukai perkhidmatan itu.

(2) Jika orang yang membuat tuntutan bagi pembayaran balik
di bawah subseksyen (1) berhubung dengan hutang lapuk—

_(a)_ tidak menerima apa-apa bayaran berkenaan dengan

pemberian perkhidmatan bercukai itu, orang itu boleh
membuat tuntutan bagi bayaran balik keseluruhan cukai
perkhidmatan yang telah dibayar itu; atau

_(b)_ telah menerima apa-apa bayaran berkenaan pemberian

perkhidmatan bercukai itu, orang itu boleh membuat
tuntutan bagi perbezaan antara cukai perkhidmatan
yang telah dibayar dengan amaun yang dikira mengikut
formula yang berikut:


A
x C
B

A ialah bayaran yang diterima berkenaan
dengan pemberian perkhidmatan
bercukai itu;

B ialah nilai perkhidmatan bercukai itu
ditambah dengan cukai perkhidmatan
yang kena dibayar atas perkhidmatan
bercukai itu; dan

C ialah cukai perkhidmatan yang kena
dibayar atas perkhidmatan bercukai
it


-----

_Cukai Perkhidmatan_ 45

(3) Orang yang disebut dalam subseksyen (1) boleh membuat
tuntutan bagi pembayaran balik keseluruhan atau mana-mana
bahagian apa-apa cukai perkhidmatan berhubung dengan hutang
lapuk dalam masa enam tahun dari tarikh cukai perkhidmatan
dibayar olehnya dan Ketua Pengarah boleh membayar balik
keseluruhan atau mana-mana bahagian cukai perkhidmatan itu
selepas berpuas hati bahawa orang itu telah membuktikan tuntutan
itu dengan sewajarnya.

(4) Bagi maksud seksyen ini, “hutang lapuk” ertinya amaun
belum jelas bagi bayaran berkenaan dengan pemberian perkhidmatan
bercukai termasuk cukai perkhidmatan yang terhutang kepada
seseorang yang merupakan, atau telah terhenti menjadi, orang
berdaftar tetapi tidak dibayar kepada, dan tidak boleh didapatkan
balik oleh, orang itu.

**Pembayaran semula cukai perkhidmatan berhubung dengan**
**hutang lapuk**

**36.** Jika pembayaran balik cukai perkhidmatan telah dibuat
di bawah seksyen 35 oleh Ketua Pengarah kepada orang yang
disebut dalam subseksyen 35(1) dan apa-apa bayaran berkenaan
dengan pemberian perkhidmatan bercukai yang baginya cukai
perkhidmatan itu kena dibayar kemudiannya diterima oleh orang
itu, orang itu hendaklah membayar semula kepada Ketua Pengarah
suatu amaun yang dikira mengikut formula yang berikut:


A
x C
B

A ialah bayaran yang diterima berkenaan
dengan pemberian perkhidmatan
bercukai itu;

B ialah nilai perkhidmatan bercukai itu
ditambah dengan cukai perkhidmatan
yang kena dibayar atas perkhidmatan
bercukai itu; dan

C ialah cukai perkhidmatan yang kena
dibayar atas perkhidmatan bercukai
itu.


-----

46 _Rang Undang-Undang_

**Pembayaran cukai perkhidmatan, dsb., yang terkurang dibayar**
**atau dibayar balik secara silap**

**37.** (1) Jika—

_(a)_ keseluruhan atau mana-mana bahagian apa-apa cukai

perkhidmatan yang genap masa dan kena dibayar, surcaj
yang terakru, atau penalti, fi atau wang lain yang kena
dibayar, di bawah Akta ini tidak dibayar oleh seseorang;
atau

_(b)_ keseluruhan atau mana-mana bahagian apa-apa cukai

perkhidmatan yang genap masa dan kena dibayar, surcaj
yang terakru, atau penalti, fi atau wang lain yang kena
dibayar, selepas bayaran dibuat, telah dibayar balik
secara silap kepada seseorang,

Ketua Pengarah hendaklah menuntut daripada orang itu untuk
membayar cukai perkhidmatan, surcaj, penalti, fi atau wang lain
itu, atau cukai perkhidmatan, surcaj, penalti, fi atau wang lain
yang terkurang itu, atau untuk membayar semula bayaran balik
yang dibayar kepadanya secara silap.

(2) Tuntutan di bawah subseksyen (1) hendaklah dibuat dalam
masa enam tahun dari tarikh—

_(a)_ cukai perkhidmatan, surcaj, penalti, fi atau wang lain

itu telah kena dibayar, atau cukai perkhidmatan, surcaj,
penalti, fi atau wang lain yang terkurang itu telah dibayar;
atau

_(b)_ pembayaran balik itu telah dibuat.

(3) Apabila tuntutan di bawah subseksyen (1) diterima, orang
itu hendaklah—

_(a)_ membayar cukai perkhidmatan, surcaj, penalti, fi atau

wang lain itu, atau cukai perkhidmatan, surcaj, penalti,
fi atau wang lain yang terkurang itu; atau

_(b)_ membayar semula bayaran balik yang telah dibayar secara

silap kepadanya.


-----

_Cukai Perkhidmatan_ 47

**Pembayaran balik cukai perkhidmatan, dsb.,** **yang terlebih**
**bayar atau dibayar secara silap**

**38.** (1) Mana-mana orang yang—

_(a)_ telah terlebih bayar atau membayar secara silap apa-apa

cukai perkhidmatan, surcaj, penalti, fi atau wang lain;
atau

_(b)_ berhak untuk mendapatkan bayaran balik di bawah

subseksyen 34(6) atau 40(3),

boleh membuat tuntutan bagi pembayaran balik dalam borang
yang ditetapkan.

(2) Suatu tuntutan bagi pembayaran balik di bawah subseksyen (1)
hendaklah dibuat kepada Ketua Pengarah dalam masa satu tahun
dari masa—

_(a)_ berlakunya pembayaran terlebih itu atau pembayaran yang

silap itu; atau

_(b)_ berlakunya kelayakan terhadap pembayaran balik di bawah

subseksyen 34(6) atau 40(3).

(3) Ketua Pengarah boleh membuat apa-apa pembayaran balik
berkenaan dengan tuntutan di bawah subseksyen (1) setelah
berpuas hati bahawa orang itu telah membuktikan tuntutan itu
dengan sewajarnya.

(4) Ketua Pengarah boleh mengurangkan atau tidak membenarkan
apa-apa pembayaran balik yang terhutang berkenaan dengan
tuntutan di bawah subseksyen (1) setakat yang pembayaran balik
itu akan dengan tidak patut memperkaya orang yang disebut dalam
subseksyen (1).

(5) Suatu tuntutan bagi pembayaran balik di bawah seksyen ini
hendaklah disokong oleh apa-apa keterangan sebagaimana yang
dikehendaki oleh Ketua Pengarah.


-----

48 _Rang Undang-Undang_

**Potongan daripada penyata bagi cukai perkhidmatan yang**
**dibayar balik**

**39.** (1) Ketua Pengarah boleh meluluskan, tertakluk kepada
apa-apa syarat sebagaimana yang difikirkan patut olehnya, suatu
permohonan oleh mana-mana orang berdaftar untuk memotong
dari semasa ke semasa daripada penyatanya yang disebut dalam
seksyen 26 amaun cukai perkhidmatan yang telah dibayar tetapi
kemudiannya dibayar balik kepada pelanggannya oleh sebab—

_(a)_ pembatalan perkhidmatan bercukai;

_(b)_ penamatan perkhidmatan bercukai; atau

_(c)_ apa-apa sebab lain sebagaimana yang diluluskan oleh

Ketua Pengarah.

(2) Orang kena cukai itu hendaklah membuat potongan yang
disebut dalam subseksyen (1) dalam masa satu tahun selepas
pembayaran itu dibuat, atau apa-apa tempoh lanjutan sebagaimana
yang diluluskan oleh Ketua Pengarah.

**Peremitan cukai perkhidmatan, dsb.**

**40.** (1) Menteri boleh meremitkan keseluruhan atau mana-mana
bahagian cukai perkhidmatan yang genap masa dan kena dibayar
di bawah Akta ini jika difikirkan patut olehnya.

(2) Ketua Pengarah boleh meremitkan keseluruhan atau
mana-mana bahagian surcaj yang terakru, atau penalti, fi atau
wang lain yang kena dibayar, di bawah Akta ini jika difikirkan
patut olehnya.

(3) Jika seseorang yang telah diberikan peremitan di bawah
subseksyen (1) atau (2) telah membayar apa-apa cukai perkhidmatan,
surcaj, penalti, fi atau wang lain yang berhubungan dengan
peremitan itu, dia berhak kepada suatu pembayaran balik amaun
cukai perkhidmatan, surcaj, penalti, fi atau wang lain yang telah
diremitkan itu.


-----

_Cukai Perkhidmatan_ 49

Bahagian VII

KETETAPAN

**Ketetapan umum**

**41.** (1) Ketua Pengarah boleh, pada bila-bila masa, membuat suatu
ketetapan umum mengenai pemakaian mana-mana peruntukan Akta
ini berhubung dengan mana-mana orang atau golongan orang,
atau apa-apa jenis aktiviti perniagaan.

(2) Ketua Pengarah boleh menarik balik, sama ada keseluruhannya
atau sebahagiannya, apa-apa ketetapan umum yang dibuat
di bawah seksyen ini.

(3) Walau apa pun apa-apa peruntukan Akta ini, jika suatu
ketetapan umum di bawah subseksyen (1) terpakai bagi mana-mana
orang berhubung dengan suatu aktiviti perniagaan dan orang itu
mengguna pakai peruntukan itu mengikut cara yang dinyatakan
dalam ketetapan itu, Ketua Pengarah hendaklah mengguna pakai
peruntukan itu berhubung dengan orang dan aktiviti perniagaan
itu mengikut ketetapan itu.

**Ketetapan kastam**

**42.** (1) Mana-mana orang boleh memohon, dalam borang
yang ditetapkan bersama dengan fi yang ditetapkan, kepada
Ketua Pengarah bagi suatu ketetapan kastam berkenaan dengan
mana-mana satu atau lebih perkara yang berikut:

_(a)_ penentuan perkhidmatan bercukai;

_(b)_ penentuan orang kena cukai;

_(c)_ prinsip-prinsip yang boleh diterima pakai bagi maksud

penentuan nilai perkhidmatan bercukai;

_(d)_ apa-apa perkara lain sebagaimana yang ditentukan oleh

Ketua Pengarah.


-----

50 _Rang Undang-Undang_

(2) Suatu permohonan bagi ketetapan kastam di bawah
subseksyen (1) boleh dibuat—

_(a) pada bila-bila masa sebelum apa-apa perkhidmatan_

diberikan; atau

_(b) pada bila-bila masa kemudian, jika dibenarkan oleh Ketua_

Pengarah.

(3) Seorang pemohon boleh menarik balik permohonannya
pada bila-bila masa sebelum suatu ketetapan kastam dibuat dan
apa-apa pembayaran yang telah dibuat yang berhubungan dengan
permohonan bagi ketetapan kastam itu hendaklah dilucuthakkan
oleh Ketua Pengarah.

**Membuat ketetapan kastam**

**43.** (1) Tertakluk kepada subseksyen (3), Ketua Pengarah hendaklah
membuat suatu ketetapan kastam berkenaan dengan apa-apa
perkara yang dinyatakan dalam permohonan yang dibuat di bawah
seksyen 42 dan ketetapan kastam itu hendaklah mengikat
pemohon itu.

(2) Apa-apa ketetapan kastam yang dibuat di bawah subseksyen (1)
boleh tertakluk kepada apa-apa syarat sebagaimana yang difikirkan
patut oleh Ketua Pengarah.

(3) Ketua Pengarah boleh menolak untuk membuat ketetapan
kastam jika, pada pendapatnya—

_(a)_ maklumat yang diberikan oleh pemohon adalah tidak

mencukupi untuk berbuat demikian;

_(b)_ permohonan itu adalah untuk situasi andaian; atau

_(c)_ apa-apa rayuan yang belum selesai di bawah seksyen 81

melibatkan hal perkara yang disebut dalam permohonan
itu.


-----

_Cukai Perkhidmatan_ 51

**Pindaan, pengubahsuaian atau pembatalan ketetapan kastam**

**44.** (1) Suatu ketetapan kastam boleh dipinda, diubah suai atau
dibatalkan oleh Ketua Pengarah jika—

_(a)_ ketetapan kastam itu mengandungi suatu kesilapan yang

perlu diperbetulkan;

_(b)_ ketetapan kastam itu adalah berdasarkan suatu kesilapan

fakta atau undang-undang;

_(c)_ terdapat perubahan dalam undang-undang yang berhubungan

dengan cukai perkhidmatan; atau

_(d)_ terdapat perubahan dalam fakta material atau hal keadaan

yang menjadi asas kepada ketetapan kastam itu.

(2) Ketua Pengarah hendaklah, sebaik selepas membuat
pindaan, pengubahsuaian atau pembatalan itu, memberikan notis
secara bertulis kepada pemohon yang disebut dalam seksyen 42
mengenai pindaan, pengubahsuaian atau pembatalan itu dan ketetapan
kastam yang dipinda, diubah suai atau dibatalkan itu hendaklah
berkuat kuasa dari tarikh yang dinyatakan dalam notis itu.

(3) Walau apa pun subseksyen (2) dan tertakluk kepada
seksyen 38, jika pindaan, pengubahsuaian atau pembatalan suatu
ketetapan kastam mempunyai kesan dalam mengurangkan apa-apa
tanggungan cukai perkhidmatan berkenaan dengan mana-mana
perkhidmatan bercukai, apa-apa cukai perkhidmatan yang lebih
tinggi yang telah dibayar hendaklah dianggap seolah-olah cukai
perkhidmatan yang lebih tinggi itu telah tersilap bayar.

**Ketua Pengarah hendaklah mengisytiharkan ketetapan kastam**
**terbatal, dsb.**

**45.** Ketua Pengarah hendaklah, melalui suatu notis, mengisytiharkan
suatu ketetapan kastam yang dibuat di bawah seksyen 43 adalah
terbatal, tidak sah dan tidak mempunyai kesan jika ketetapan itu
telah didapatkan oleh pemohon yang disebut dalam seksyen 42
melalui fraud, salah nyataan atau pemalsuan fakta.


-----

52 _Rang Undang-Undang_

**Ketetapan kastam yang berbeza mengenai hal perkara yang**
**sama**

**46.** Jika pemohon yang disebut dalam seksyen 42 menerima dua
atau lebih ketetapan kastam yang berbeza mengenai hal perkara
yang sama, ketetapan-ketetapan itu hendaklah dianggap sebagai
terbatal dan tidak sah, dan pemohon itu hendaklah dengan segera
memberitahu Ketua Pengarah yang hendaklah, dalam masa tiga
puluh hari dari tarikh pemberitahuan itu, membuat suatu ketetapan
kastam yang baharu.

Bahagian VIII

PERUNTUKAN KHAS YANG BERHUBUNGAN DENGAN

KAWASAN DITETAPKAN

**Tafsiran**

**47.** Dalam Bahagian ini, “Malaysia” tidak termasuk kawasan
ditetapkan dan kawasan khas.

**Perkhidmatan bercukai yang diberikan di dalam atau di antara**
**kawasan ditetapkan, dsb.**

**48.** Walau apa pun seksyen 7, tiada cukai perkhidmatan boleh
dikenakan dan dilevikan ke atas apa-apa perkhidmatan bercukai
yang diberikan di dalam atau di antara kawasan ditetapkan atau
di antara kawasan ditetapkan dengan kawasan khas melainkan jika
Menteri menetapkan selainnya melalui suatu perintah di bawah
seksyen 51.

**Perkhidmatan bercukai yang diberikan oleh orang yang tempat**
**perniagaan utamanya terletak di kawasan ditetapkan**

**49.** Cukai perkhidmatan hendaklah dikenakan oleh mana-mana
orang yang tempat perniagaan utamanya terletak di kawasan
ditetapkan ke atas apa-apa perkhidmatan bercukai yang diberikan
olehnya di dalam Malaysia.


-----

_Cukai Perkhidmatan_ 53

**Perkhidmatan bercukai yang diberikan ke kawasan ditetapkan**
**oleh orang berdaftar yang tempat perniagaan utamanya**
**terletak di Malaysia**

**50.** Cukai perkhidmatan hendaklah dikenakan oleh mana-mana
orang berdaftar yang tempat perniagaan utamanya terletak
di Malaysia yang memberikan apa-apa perkhidmatan bercukai
ke kawasan ditetapkan.

**Kuasa Menteri untuk mengenakan cukai perkhidmatan**

**51.** Menteri boleh, melalui perintah yang disiarkan dalam
_Warta, menetapkan apa-apa perkhidmatan yang diberikan_
di dalam atau di antara kawasan ditetapkan atau di antara
kawasan ditetapkan dengan kawasan khas supaya dikenakan cukai
perkhidmatan.

Bahagian IX

PERUNTUKAN KHAS YANG BERHUBUNGAN DENGAN

KAWASAN KHAS

**Tafsiran**

**52.** Dalam Bahagian ini, “Malaysia” tidak termasuk kawasan
khas dan kawasan ditetapkan.

**Perkhidmatan bercukai yang diberikan di dalam atau**
**di antara kawasan khas, dsb.**

**53.** Walau apa pun seksyen 7, tiada cukai perkhidmatan
boleh dikenakan dan dilevikan ke atas apa-apa perkhidmatan
bercukai yang diberikan di dalam atau di antara kawasan khas
atau di antara kawasan khas dengan kawasan ditetapkan melainkan
jika Menteri menetapkan selainnya melalui suatu perintah
di bawah seksyen 56.


-----

54 _Rang Undang-Undang_

**Perkhidmatan bercukai yang diberikan oleh orang yang tempat**
**perniagaan utamanya terletak di kawasan khas**

**54.** Cukai perkhidmatan hendaklah dikenakan oleh mana-mana
orang yang tempat perniagaan utamanya terletak di kawasan khas
ke atas apa-apa perkhidmatan bercukai yang diberikan olehnya
di dalam Malaysia.

**Perkhidmatan bercukai yang diberikan ke kawasan khas oleh**
**orang berdaftar yang tempat perniagaan utamanya terletak**
**di Malaysia**

**55.** Cukai perkhidmatan hendaklah dikenakan oleh mana-mana
orang berdaftar yang tempat perniagaan utamanya terletak
di Malaysia yang memberikan apa-apa perkhidmatan bercukai
ke kawasan khas.

**Kuasa Menteri untuk mengenakan cukai perkhidmatan**

**56.** Menteri boleh, melalui perintah yang disiarkan dalam Warta,
menetapkan apa-apa perkhidmatan yang diberikan di dalam atau di
antara kawasan khas atau di antara kawasan khas dengan kawasan
ditetapkan supaya dikenakan cukai perkhidmatan.

Bahagian X

PENGUATKUASAAN

**Orang terikat untuk memberikan maklumat**

**57.** (1) Tiap-tiap orang yang mempunyai maklumat mengenai
apa-apa perkara yang menjadi kewajipan pegawai cukai
perkhidmatan yang hak untuk menyiasat hendaklah, apabila
dikehendaki oleh pegawai itu untuk berbuat demikian, memberikan
maklumat itu.


-----

_Cukai Perkhidmatan_ 55

(2) Tiap-tiap orang yang dikehendaki oleh pegawai cukai
perkhidmatan yang hak untuk mengemukakan apa-apa barang,
dokumen, artikel atau benda yang dalam kuasa orang itu untuk
mengemukakannya, dan yang merupakan—

_(a)_ barang, dokumen, artikel atau benda yang digunakan dalam

mana-mana transaksi atau perkara lain yang berhubungan
dengan cukai perkhidmatan; atau

_(b)_ barang, dokumen, artikel atau benda yang menjadi kewajipan

pegawai cukai perkhidmatan yang hak untuk menyiasat
di bawah Akta ini,

hendaklah mengemukakan barang, dokumen, artikel atau benda itu.

(3) Jika apa-apa maklumat, barang, dokumen, artikel atau benda
bukan dalam bahasa kebangsaan atau bahasa Inggeris, manamana pegawai cukai perkhidmatan yang hak boleh melalui notis
secara bertulis menghendaki orang itu atau mana-mana orang
lain untuk mengemukakan dalam tempoh yang munasabah suatu
terjemahan bagi maklumat, barang, dokumen, artikel atau benda
itu dalam bahasa kebangsaan atau bahasa Inggeris sebagaimana
yang ditentukan oleh pegawai cukai perkhidmatan yang hak itu.

(4) Mana-mana orang—

_(a)_ yang melanggar subseksyen (1) atau (2); atau

_(b)_ yang tidak mengemukakan suatu terjemahan yang

dikehendaki di bawah subseksyen (3),

melakukan suatu kesalahan.

**Akses kepada tempat atau premis**

**58.** (1) Bagi maksud Akta ini, mana-mana pegawai kanan cukai
perkhidmatan hendaklah pada setiap masa mempunyai akses kepada
mana-mana tempat atau premis di mana orang yang memberikan
perkhidmatan menjalankan perniagaannya.


-----

56 _Rang Undang-Undang_

(2) Jika mana-mana pegawai kanan cukai perkhidmatan
menjalankan kuasanya di bawah subseksyen (1), orang yang
menjalankan perniagaannya atau mana-mana orang lain yang
berada di tempat atau di premis pada masa ia dimasuki hendaklah
memberikan kepada pegawai itu segala kemudahan dan bantuan
yang munasabah untuk menjalankan kewajipannya di bawah
seksyen ini.

(3) Jika mana-mana pegawai kanan cukai perkhidmatan memasuki
mana-mana tempat atau premis mengikut seksyen ini, dia boleh—

_(a)_ menghendaki orang yang memberi perkhidmatan yang

menjalankan perniagaannya di tempat atau di premis itu
atau mana-mana orang lain yang berada di tempat atau
di premis itu, mengikut mana-mana yang berkenaan, untuk
mengemukakan apa-apa barang, dokumen, artikel atau
benda, yang orang itu dikehendaki untuk menyimpannya
di bawah peruntukan Akta ini, atau yang berhubungan
dengan mana-mana perkhidmatan bercukai;

_(b)_ memeriksa apa-apa barang, dokumen, artikel atau benda

dan mengambil salinan apa-apa dokumen;

_(c)_ menyita dan menahan apa-apa barang, dokumen, artikel

atau benda yang, pada pendapatnya, boleh memberikan
keterangan mengenai pelakuan apa-apa kesalahan
di bawah Akta ini;

_(d)_ menghendaki orang yang memberi perkhidmatan yang

menjalankan perniagaannya di tempat atau di premis itu
atau mana-mana orang lain yang berada di tempat atau
di premis itu, atau mana-mana orang yang diambil kerja
oleh orang itu untuk menjawab soalan yang berhubungan
dengan apa-apa barang, dokumen, artikel atau benda,
atau apa-apa catatan dalam mana-mana dokumen, atau
mana-mana perkhidmatan bercukai;

_(e)_ menghendaki apa-apa bekas, sampul atau bekas muatan

lain di tempat atau premis itu dibuka; atau

_(f)_ atas risiko dan perbelanjaan orang yang memberi

perkhidmatan yang menjalankan perniagaannya di tempat
atau di premis itu atau mana-mana orang yang berada
di tempat atau di premis itu, membuka dan memeriksa
apa-apa bungkusan, atau apa-apa barang atau bahan,
di tempat atau di premis itu.


-----

_Cukai Perkhidmatan_ 57

(4) Jika pegawai kanan cukai perkhidmatan yang bertindak
di bawah seksyen ini tidak mendapat akses kepada mana-mana
tempat atau premis di mana seseorang yang memberi perkhidmatan
menjalankan perniagaannya, atau kepada mana-mana bekas muatan
yang terdapat di dalam tempat atau premis itu, dia boleh, pada
bila-bila masa, memasuki tempat atau premis itu, dan membuka
bekas muatan itu mengikut apa-apa cara, jika perlu dengan
kekerasan, sebagaimana yang difikirkan perlu olehnya.

(5) Mana-mana orang yang melanggar subseksyen (2) melakukan
suatu kesalahan.

**Akses kepada maklumat berekod atau data berkomputer**

**59.** (1) Mana-mana pegawai kanan cukai perkhidmatan yang
menjalankan kuasanya di bawah seksyen 58, 60 dan 61 hendaklah
diberi akses kepada apa-apa maklumat berekod atau data berkomputer,
sama ada disimpan dalam komputer atau selainnya.

(2) Sebagai tambahan, seseorang pegawai kanan cukai
perkhidmatan yang menjalankan kuasanya di bawah
seksyen 58, 60 dan 61—

_(a)_ boleh memeriksa pengendalian mana-mana komputer dan

apa-apa perkakas atau bahan yang berkaitan yang dia
mempunyai sebab yang munasabah untuk mengesyaki
digunakan atau telah digunakan berkaitan dengan maklumat
atau data itu; dan

_(b)_ boleh menghendaki—

(i) orang yang olehnya atau bagi pihaknya pegawai

kanan cukai perkhidmatan itu mempunyai sebab
yang munasabah untuk mengesyaki komputer
itu digunakan atau telah digunakan berkaitan
dengan maklumat atau data itu; atau

(ii) orang yang menjaga, atau selainnya terlibat dalam,

pengendalian komputer, perkakas atau bahan itu
berkaitan dengan maklumat atau data itu,

untuk memberi pegawai itu apa-apa bantuan yang munasabah
sebagaimana yang dikehendaki olehnya bagi maksud seksyen ini.


-----

58 _Rang Undang-Undang_

(3) Bagi maksud subseksyen (1), “akses” termasuklah diberi
kata laluan, kod penyulitan, kod penyahsulitan, perisian atau
perkakasan yang perlu dan apa-apa cara lain yang diperlukan
untuk membolehkan maklumat berekod atau data berkomputer
itu difahami.

**Majistret boleh mengeluarkan waran geledah**

**60.** (1) Apabila mana-mana Majistret mendapati, berdasarkan
maklumat bertulis dengan bersumpah dan selepas apa-apa siasatan
yang difikirkan perlu olehnya, bahawa terdapat sebab yang munasabah
untuk mempercayai bahawa di dalam mana-mana tempat, premis
atau pengangkut, ada disembunyikan atau disimpan apa-apa barang,
dokumen, artikel atau benda yang boleh memberikan keterangan
mengenai pelakuan suatu kesalahan di bawah Akta ini, Majistret
itu boleh mengeluarkan suatu waran yang memberi kuasa kepada
mana-mana pegawai kanan cukai perkhidmatan yang dinamakan
dalamnya, pada bila-bila masa dan dengan atau tanpa bantuan—

_(a)_ untuk memasuki tempat, premis atau pengangkut itu dan

untuk menggeledah dan menyita barang, dokumen, artikel
atau benda itu; dan

_(b)_ untuk menangkap mana-mana orang yang berada

di dalam tempat, premis atau pengangkut itu yang dalam
milikannya barang, dokumen, artikel atau benda itu
dijumpai atau yang disyaki dengan munasabah sebagai
telah menyembunyikan atau menyimpan barang, dokumen,
artikel atau benda itu.

(2) Pegawai kanan cukai perkhidmatan yang diberi kuasa
di bawah subseksyen (1) boleh, jika perlu untuk berbuat demikian—

_(a)_ memecah buka mana-mana pintu luar atau pintu dalam

tempat, premis atau pengangkut itu dan memasuki
tiap-tiap bahagiannya, jika perlu dengan kekerasan;

_(b)_ mengalihkan dengan kekerasan apa-apa halangan kepada

kemasukan untuk menggeledah atau menyita sebagaimana
yang dia diberi kuasa untuk melakukannya; dan

_(c)_ menahan tiap-tiap orang yang dijumpai di dalam tempat,

premis atau pengangkut itu sehingga penggeledahan itu
selesai.


-----

_Cukai Perkhidmatan_ 59

**Penggeledahan boleh dilakukan tanpa waran**

**61.** Apabila pegawai kanan cukai perkhidmatan mendapati
bahawa terdapat sebab yang munasabah untuk mempercayai
bahawa di dalam mana-mana tempat, premis atau pengangkut ada
disembunyikan atau disimpan apa-apa barang, dokumen, artikel
atau benda yang boleh memberikan keterangan mengenai pelakuan
apa-apa kesalahan di bawah Akta ini dan jika dia mempunyai
alasan yang munasabah untuk mempercayai bahawa oleh sebab
kelewatan dalam memperoleh suatu waran geledah barang,
dokumen, artikel atau benda itu mungkin akan dipindahkan, dia
boleh menjalankan dalam, ke atas dan berkenaan dengan tempat,
premis atau pengangkut itu, semua kuasa di bawah seksyen 60
mengikut cara yang sama seolah-olah dia telah diberi kuasa untuk
berbuat sedemikian oleh suatu waran yang dikeluarkan di bawah
seksyen itu.

**Penyitaan barang, dsb.**

**62.** (1) Mana-mana pegawai cukai perkhidmatan yang hak boleh
menyita di mana-mana tempat mana-mana yang berikut:

_(a)_ semua barang, dokumen, artikel atau benda yang berkenaan

dengannya pegawai cukai perkhidmatan yang hak itu
mempunyai sebab yang munasabah untuk mengesyaki
bahawa telah berlaku apa-apa kesalahan di bawah Akta
ini, apa-apa pelanggaran mana-mana peruntukan Akta
ini, atau apa-apa kemungkiran mana-mana syarat yang
tertakluk kepadanya suatu pendaftaran telah diluluskan
di bawah seksyen 13 dan 14; dan

_(b)_ apa-apa barang, dokumen, artikel atau benda lain yang

semunasabahnya dipercayai mempunyai kesan terhadap
kesalahan, pelanggaran atau kemungkiran yang disebut
dalam perenggan _(a)._

(2) Bilamana apa-apa barang, dokumen, artikel atau benda
disita di bawah Akta ini, pegawai cukai perkhidmatan yang hak
hendaklah dengan serta-merta memberikan notis secara bertulis
tentang penyitaan itu dan alasan penyitaan itu kepada pemunya
barang, dokumen, artikel atau benda itu, jika diketahui, sama ada
dengan menyampaikan notis itu kepadanya secara ke diri atau
melalui pos ke tempat kediamannya.


-----

60 _Rang Undang-Undang_

(3) Peruntukan seksyen ini yang berhubungan dengan penyitaan
apa-apa barang, dokumen, artikel atau benda hendaklah terpakai
bagi semua kandungan apa-apa bekas muatan atau bungkusan yang
di dalamnya barang, dokumen, artikel atau benda itu dijumpai, dan
apa-apa artikel yang digunakan untuk menyembunyikan barang,
dokumen, artikel atau benda itu.

(4) Jika seseorang pegawai kanan cukai perkhidmatan berpuas
hati bahawa barang, dokumen, artikel atau benda yang disita itu
tidak dikehendaki bagi maksud siasatan, pendakwaan atau manamana prosiding di bawah Akta ini, dia boleh memulangkan semula
barang, dokumen, artikel atau benda itu kepada—

_(a)_ pemunya barang, dokumen, artikel atau benda itu; atau

_(b)_ orang yang daripada milikan, jagaan atau kawalannya,

barang, dokumen, artikel atau benda itu disita.

**Kuasa menangkap**

**63.** (1) Mana-mana pegawai cukai perkhidmatan yang hak boleh
menangkap tanpa waran—

_(a)_ mana-mana orang yang didapati melakukan atau cuba

untuk melakukan, atau mengambil kerja atau menolong
mana-mana orang untuk melakukan, atau bersubahat
dalam pelakuan, suatu kesalahan di bawah Akta ini;

_(b)_ mana-mana orang yang disyakinya dengan munasabah

ada dalam milikannya apa-apa barang, dokumen, artikel
atau benda yang boleh disita di bawah Akta ini; atau

_(c)_ mana-mana orang yang disyakinya dengan munasabah

telah melakukan suatu kesalahan di bawah Akta ini.

(2) Pegawai cukai perkhidmatan yang hak boleh memeriksa atau
menyebabkan supaya diperiksa mana-mana orang yang ditangkap
di bawah subseksyen (1) dengan syarat bahawa—

_(a)_ mana-mana orang yang meminta supaya dirinya diperiksa

dengan kehadiran seorang pegawai kanan cukai
perkhidmatan tidak boleh diperiksa kecuali dengan
kehadiran dan di bawah penyeliaan pegawai kanan cukai


-----

_Cukai Perkhidmatan_ 61

perkhidmatan itu, tetapi orang itu boleh ditahan sehingga
ketibaan pegawai kanan cukai perkhidmatan itu, atau
dibawa ke mana-mana pejabat atau balai polis di mana
pegawai kanan cukai perkhidmatan itu boleh ditemui;

_(b)_ barang dan bagasi orang yang meminta dirinya hadir semasa

barang dan bagasi itu diperiksa dan dia menghadirkan
dirinya dalam masa yang munasabah tidak boleh diperiksa
kecuali dengan kehadirannya; atau

_(c)_ tiada seorang pun boleh diperiksa kecuali oleh seorang yang

lain yang sama jantina, dan pemeriksaan itu hendaklah
dijalankan dengan memberikan perhatian teliti kepada
kesopanan.

(3) Mana-mana pegawai cukai perkhidmatan yang hak yang
membuat tangkapan di bawah subseksyen (1) hendaklah, tanpa
kelengahan yang tidak perlu, membawa orang yang ditangkap
itu ke balai polis yang paling hampir, dan selepas itu orang itu
hendaklah diperlakukan mengikut undang-undang yang berhubungan
dengan tatacara jenayah yang sedang berkuat kuasa.

(4) Jika mana-mana orang yang boleh ditangkap di bawah
Akta ini tidak ditangkap pada masa pelakuan kesalahan yang
baginya dia boleh ditangkap sedemikian, atau selepas ditangkap
dia melepaskan dirinya, dia boleh pada bila-bila masa selepas itu
ditangkap dan diperlakukan seolah-olah dia telah ditangkap pada
masa dia melakukan kesalahan itu.

(5) Mana-mana pegawai cukai perkhidmatan yang hak boleh
menyebabkan supaya diambil gambar, kesan jari dan ibu jari
dan apa-apa bentuk pengenalan lain yang mungkin dikehendaki
di bawah mana-mana undang-undang bertulis lain mana-mana
orang yang dipertuduh atas suatu kesalahan terhadap Akta ini.

(6) Tiap-tiap orang yang ditangkap sedemikian boleh dilepaskan
daripada jagaan—

_(a)_ apabila dia mendepositkan apa-apa jumlah wang yang

munasabah sebagaimana yang dikehendaki oleh pegawai
cukai perkhidmatan yang hak;


-----

62 _Rang Undang-Undang_

_(b)_ apabila dia menyempurnakan suatu bon, dengan mana
mana penjamin atau penjamin-penjamin, sebagaimana
yang dikehendaki oleh pegawai cukai perkhidmatan yang
hak; atau

_(c)_ apabila dia mendepositkan apa-apa jumlah wang yang

munasabah sebagaimana yang dikehendaki oleh pegawai
cukai perkhidmatan yang hak dan dia menyempurnakan
suatu bon, dengan mana-mana penjamin atau penjaminpenjamin, sebagaimana yang dikehendaki oleh pegawai
cukai perkhidmatan yang hak.

(7) Mana-mana orang yang telah dilepaskan daripada jagaan
di bawah subseksyen (6) boleh ditangkap tanpa waran oleh
mana-mana pegawai cukai perkhidmatan yang hak—

_(a)_ jika pegawai itu mempunyai alasan yang munasabah

untuk mempercayai bahawa mana-mana syarat yang
tertakluk kepadanya orang itu dilepaskan atau selainnya
dibenarkan untuk dijamin telah atau berkemungkinan
akan dimungkiri; atau

_(b)_ apabila diberitahu secara bertulis oleh penjamin orang

itu bahawa orang itu berkemungkinan akan memungkiri
mana-mana syarat yang tertakluk kepadanya orang itu
dilepaskan dan bahawa penjamin itu berhasrat untuk
dilepaskan daripada obligasinya sebagai penjamin.

Part XI

PERBICARAAN DAN PROSIDING

**Bidang kuasa untuk membicarakan kesalahan**

**64.** Walau apa pun mana-mana undang-undang bertulis yang
berlawanan, Mahkamah Sesyen hendaklah mempunyai bidang
kuasa untuk membicarakan apa-apa kesalahan di bawah Akta ini
dan mengenakan hukuman di bawah Akta ini bagi mana-mana
kesalahan itu.


-----

_Cukai Perkhidmatan_ 63

**Keterangan melalui perakuan, dsb.**

**65.** Apa-apa perakuan yang ditandatangani oleh Ketua Pengarah
yang menyatakan bahawa—

_(a)_ seseorang adalah atau tidak, pada mana-mana tarikh,

didaftarkan di bawah Akta ini;

_(b)_ apa-apa penyata tidak dikemukakan atau telah tidak

dikemukakan pada mana-mana tarikh;

_(c)_ apa-apa cukai perkhidmatan yang ditunjukkan sebagai

genap masa dan kena dibayar dalam apa-apa penyata
atau taksiran tidak dibayar;

_(d)_ apa-apa penalti dan amaun penalti yang ditunjukkan

sebagai terhutang daripada seseorang yang dinamakan
dalam perakuan itu; atau

_(e)_ apa-apa ketetapan umum yang dibuat di bawah

seksyen 41 atau ketetapan kastam yang dibuat di bawah
seksyen 43,

hendaklah menjadi keterangan _prima facie mengenai fakta yang_
dinyatakan dalam perakuan itu tanpa dibuktikan tandatangan pada
perakuan itu.

**Obligasi kerahsiaan**

**66.** (1) Kecuali sebagaimana yang diperuntukkan di bawah
seksyen 67, nama, nombor kad pengenalan, nombor pasport dan
alamat pemberi maklumat, atau apa-apa maklumat lain yang
boleh membawa kepada identiti pemberi maklumat itu, dan bahan
maklumat yang diterima daripada pemberi maklumat hendaklah
disimpan rahsia dan tidak boleh dizahirkan oleh mana-mana
pegawai cukai perkhidmatan atau mana-mana orang yang dalam
perjalanan biasa kewajipannya memiliki, atau mempunyai kawalan
ke atas atau akses kepada, maklumat itu kepada mana-mana orang
kecuali pegawai cukai perkhidmatan yang hak.


-----

64 _Rang Undang-Undang_

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, dipenjarakan selama
tempoh tidak melebihi tujuh tahun atau didenda tidak melebihi
satu ratus ribu ringgit atau kedua-duanya.

**Perlindungan pemberi maklumat daripada diketahui**

**67.** (1) Kecuali sebagaimana yang diperuntukkan kemudiannya, tiada
saksi dalam mana-mana prosiding sivil atau jenayah berkewajipan
atau dibenarkan untuk menzahirkan nama, alamat atau apa-apa
maklumat mengenai pemberi maklumat, atau bahan maklumat yang
diterima daripada pemberi maklumat, atau menyatakan apa-apa
perkara yang mungkin membawa kepada pemberi maklumat itu
diketahui.

(2) Jika mana-mana dokumen yang dikemukakan sebagai
keterangan atau yang boleh diperiksa dalam mana-mana prosiding
sivil atau jenayah mengandungi apa-apa catatan yang dalamnya
mana-mana pemberi maklumat dinamakan atau diperihalkan atau
yang mungkin membawa kepada dirinya diketahui, mahkamah
hendaklah menyebabkan semua petikan itu disembunyikan daripada
pandangan atau dipadamkan setakat yang perlu bagi melindungi
pemberi maklumat itu daripada diketahui.

(3) Jika dalam perbicaraan bagi apa-apa kesalahan di bawah
Akta ini, mahkamah, selepas pemeriksaan penuh tentang kes itu,
mempercayai bahawa pemberi maklumat membuat dengan sengaja
dalam aduannya suatu pernyataan material yang diketahuinya sebagai
palsu atau tidak dipercayainya sebagai benar, atau jika dalam
apa-apa prosiding lain mahkamah berpendapat bahawa keadilan
tidak boleh dilaksanakan sepenuhnya antara pihak-pihak dalam
prosiding itu tanpa pemberi maklumat itu diketahui, adalah sah
bagi mahkamah untuk menghendaki pengemukaan aduan asal, jika
secara bertulis, dan membenarkan pemeriksaan, dan menghendaki
penzahiran penuh berkenaan dengan pemberi maklumat itu.

**Beban pembuktian**

**68.** Jika apa-apa pertikaian timbul dalam mana-mana pendakwaan
sama ada—

_(a)_ apa-apa cukai perkhidmatan telah dibayar;


-----

_Cukai Perkhidmatan_ 65

_(b)_ apa-apa pemberian perkhidmatan tidak bertanggungan

kepada cukai perkhidmatan yang boleh dikenakan
di bawah Akta ini;

_(c) apa-apa nilai yang ke atasnya cukai perkhidmatan boleh_

dikenakan di bawah Akta ini; atau

_(d)_ apa-apa amaun cukai perkhidmatan yang boleh

dikenakan di bawah Akta ini tertakluk kepada apa-apa
pemotongan,

beban pembuktian bagi pertikaian itu hendaklah terletak pada
tertuduh dalam pendakwaan itu.

**Perintah mahkamah**

**69.** (1) Jika mana-mana orang didapati bersalah atas suatu
kesalahan di bawah Akta ini, mahkamah yang di hadapannya orang
itu didapati bersalah hendaklah memerintahkan orang itu supaya
membayar kepada Ketua Pengarah amaun cukai perkhidmatan yang
genap masa dan kena dibayar, atau penalti yang kena dibayar,
di bawah Akta ini, jika ada, sebagaimana yang diperakukan oleh
Ketua Pengarah dan cukai perkhidmatan atau penalti itu hendaklah
didapatkan semula mengikut cara yang sama seperti suatu denda
sebagaimana yang diperuntukkan di bawah seksyen 283 Kanun
Tatacara Jenayah [Akta 593].

(2) Sebagai tambahan kepada subseksyen (1), mahkamah
mempunyai bidang kuasa sivil setakat amaun cukai perkhidmatan
yang genap masa dan kena dibayar itu, atau penalti yang kena
dibayar itu dan perintah itu boleh dikuatkuasakan dalam segala hal
sebagai suatu penghakiman muktamad mahkamah yang memihak
kepada Ketua Pengarah.

(3) Jika mana-mana orang didapati tidak bersalah atas suatu
kesalahan di bawah Akta ini, dan jika dia telah membayar
amaun cukai perkhidmatan yang genap masa dan kena dibayar
atau penalti yang kena dibayar di bawah Akta ini menurut
seksyen 85 berkenaan dengan kesalahan yang dipertuduh,
mahkamah boleh memerintahkan supaya amaun yang telah
dibayar itu dibayar balik kepada orang itu jika tiada notis rayuan
difailkan.


-----

66 _Rang Undang-Undang_

**Tiada kos atau ganti rugi yang berbangkit daripada penyitaan**
**boleh didapatkan balik melainkan jika penyitaan dibuat tanpa**
**sebab yang munasabah atau sebab yang barangkali**

**70.** Tiada seorang pun, dalam apa-apa prosiding di hadapan
mana-mana mahkamah berkenaan dengan penyitaan apa-apa barang,
dokumen, artikel atau benda dalam menjalankan atau berupa sebagai
menjalankan apa-apa kuasa yang diberikan di bawah Akta ini,
berhak untuk mendapatkan kos prosiding itu atau apa-apa ganti
rugi atau relief lain, selain suatu perintah bagi pemulangan barang,
dokumen, artikel atau benda itu atau pembayaran nilai barang,
dokumen, artikel atau benda itu, melainkan jika penyitaan itu telah
dibuat tanpa sebab yang munasabah atau sebab yang barangkali.

Bahagian XII

AM

**Pengelakan cukai perkhidmatan**

**71.** (1) Mana-mana orang yang, dengan niat untuk mengelak atau
untuk membantu mana-mana orang lain untuk mengelak cukai
perkhidmatan—

_(a)_ meninggalkan daripada suatu penyata apa-apa maklumat

berhubung dengan apa-apa perkara yang menjejaskan
amaun cukai perkhidmatan yang boleh dikenakan
olehnya atau orang lain;

_(b)_ membuat apa-apa pernyataan atau catatan palsu dalam

mana-mana penyata, tuntutan atau permohonan;

_(c)_ memberikan apa-apa jawapan palsu, sama ada secara

bertulis atau selainnya, kepada apa-apa soalan yang
ditanyakan atau permintaan untuk mendapatkan maklumat
yang dibuat di bawah Akta ini;

_(d)_ menyediakan atau menyenggarakan, atau membenarkan

penyediaan atau penyenggaraan, apa-apa buku akaun
palsu, invois palsu atau rekod palsu yang lain, atau
memalsukan atau membenarkan pemalsuan apa-apa buku
akaun, invois atau rekod; atau


-----

_Cukai Perkhidmatan_ 67

_(e)_ membuat, menggunakan atau membenarkan penggunaan

apa-apa fraud, tipu daya atau helah,

melakukan suatu kesalahan.

(2) Mana-mana orang yang melakukan suatu kesalahan di bawah
subseksyen (1) boleh, apabila disabitkan—

_(a)_ bagi kesalahan pertama, didenda tidak kurang daripada

sepuluh kali ganda dan tidak lebih daripada dua puluh kali
ganda amaun cukai perkhidmatan atau dipenjarakan selama
tempoh tidak melebihi lima tahun atau kedua-duanya; dan

_(b)_ bagi kesalahan kedua atau kesalahan yang berikutnya,

didenda tidak kurang daripada dua puluh kali ganda
dan tidak lebih daripada empat puluh kali ganda amaun
cukai perkhidmatan atau dipenjarakan selama tempoh
tidak melebihi tujuh tahun atau kedua-duanya.

(3) Bagi maksud subseksyen (2), jika amaun cukai perkhidmatan
itu tidak boleh ditentukan, orang itu boleh didenda tidak kurang
daripada lima puluh ribu ringgit dan tidak lebih daripada lima
ratus ribu ringgit atau dipenjarakan selama tempoh tidak melebihi
tujuh tahun atau kedua-duanya.

(4) Mana-mana orang yang membantu dalam, atau menasihati
berkenaan dengan, penyediaan apa-apa penyata jika penyata itu
mengakibatkan suatu kenyataan yang kurang benar terhadap
tanggungan cukai perkhidmatan seorang yang lain, melainkan
jika orang itu memuaskan hati mahkamah bahawa bantuan atau
nasihat itu telah diberikan dengan penelitian yang munasabah,
melakukan suatu kesalahan dan boleh, apabila disabitkan, didenda
tidak kurang daripada dua ribu ringgit dan tidak lebih daripada
dua puluh ribu ringgit atau dipenjarakan selama tempoh tidak
melebihi tiga tahun atau kedua-duanya.

(5) Apa-apa sebutan dalam perenggan (1)(e) berhubung dengan
seseorang yang membuat, menggunakan atau membenarkan
penggunaan apa-apa fraud, tipu daya atau helah termasuklah
sebutan mengenai seorang yang, tanpa kuasa pegawai cukai
perkhidmatan—

_(a)_ memusnahkan, merosakkan, memadamkan, mengubah atau

memanipulasi data yang disimpan di dalam, atau yang
digunakan berkaitan dengan, suatu komputer;


-----

68 _Rang Undang-Undang_

_(b)_ memasukkan ke dalam, atau merekodkan atau menyimpan

di dalam, suatu komputer melalui apa-apa cara, data bagi
maksud—

(i) memusnahkan, merosakkan, memadamkan,

mengubah atau memanipulasi data lain yang
disimpan di dalam komputer itu; atau

(ii) mengusik, mengganggu, atau menghalang

penggunaan secara sah komputer itu, atau data
yang disimpan di dalam komputer itu; atau

_(c)_ selainnya menggunakan komputer,

yang maksud atau kesannya adalah untuk mengelak cukai
perkhidmatan.

(6) Bagi maksud subseksyen (5), “data” termasuklah apa-apa
program komputer atau bahagian daripada suatu program
komputer.

(7) Dalam mana-mana pendakwaan di bawah seksyen ini,
apa-apa pengelakan cukai perkhidmatan hendaklah disifatkan
berada dalam pengetahuan tertuduh melainkan jika dibuktikan
sebaliknya oleh tertuduh itu.

**Memberi maklumat tidak betul yang berhubungan dengan**
**tanggungan terhadap cukai perkhidmatan**

**72.** Tanpa menjejaskan apa-apa tanggungan lain yang dilakukan
di bawah Akta ini, mana-mana orang yang memberikan apa-apa
maklumat yang tidak betul berhubung dengan apa-apa perkara
yang memberi kesan ke atas tanggungannya sendiri terhadap cukai
perkhidmatan atau tanggungan mana-mana orang lain terhadap
cukai perkhidmatan melakukan suatu kesalahan dan boleh, apabila
disabitkan, dipenjarakan selama tempoh tidak melebihi tiga
tahun atau didenda tidak melebihi lima puluh ribu ringgit atau
kedua-duanya.


-----

_Cukai Perkhidmatan_ 69

**Mendapatkan pembayaran balik secara tidak wajar**

**73.** Mana-mana orang yang menyebabkan atau cuba untuk
menyebabkan pembayaran balik oleh Ketua Pengarah di bawah
subseksyen 10(4), 35(1) atau 38(1) kepada dirinya atau kepada
mana-mana orang lain apa-apa amaun yang melebihi amaun
yang sepatutnya boleh dibayar balik kepadanya atau kepada
orang lain itu melakukan suatu kesalahan dan boleh, apabila
disabitkan—

_(a)_ didenda tidak melebihi lima puluh ribu ringgit atau

dipenjarakan selama tempoh tidak melebihi tiga tahun
atau kedua-duanya; dan

_(b)_ dikenakan penalti dua kali ganda amaun yang dibayar

balik yang melebihi amaun yang sepatutnya boleh dibayar
balik.

**Pekerja boleh membuat urusan**

**74.** (1) Seseorang pekerja mana-mana orang boleh membuat urusan
secara am dengan mana-mana pegawai cukai perkhidmatan yang
hak bagi pihak orang itu.

(2) Seorang pegawai cukai perkhidmatan yang hak boleh
menolak untuk membuat urusan dengan pekerja itu melainkan jika
orang yang disebut di bawah subseksyen (1) itu memperkenalkan
pekerja itu kepada pegawai cukai perkhidmatan yang hak itu
sebagai mempunyai kuasa untuk membuat urusan.

**Membuat urusan bagi pihak orang kena cukai**

**75.** (1) Tertakluk kepada seksyen 74, tiada seorang pun boleh
membuat apa-apa urusan berhubung dengan Akta ini bagi pihak
mana-mana orang kena cukai, kecuali tentang perkara yang berkaitan
dengan apa-apa pembayaran balik, peremitan, pengecualian, atau
apa-apa perkara lain sebagaimana yang diluluskan oleh Ketua
Pengarah, di bawah Akta ini.


-----

70 _Rang Undang-Undang_

(2) Orang yang membuat urusan tentang mana-mana perkara
yang dinyatakan dalam subseksyen (1) bagi pihak seorang orang
kena cukai hendaklah—

_(a)_ mengemukakan surat kuasa daripada orang kena cukai

yang diwakilinya; dan

_(b)_ jika apa-apa borang yang ditetapkan dikehendaki supaya

dikemukakan bagi maksud perkara yang sedang dibuat,
mengemukakan borang itu yang telah ditandatangani oleh
orang kena cukai itu, kecuali jika dibenarkan selainnya
oleh pegawai kanan cukai perkhidmatan.

(3) Mana-mana orang yang melanggar subseksyen (1) melakukan
suatu kesalahan.

**Kesalahan oleh orang yang diberi kuasa dan orang yang tidak**
**diberi kuasa**

**76.** Mana-mana orang—

_(a)_ yang merupakan pekerja bagi orang kena cukai atau orang

yang diberi kuasa di bawah seksyen 75 yang—

(i) memegang untuk kegunaan dirinya sendiri atau

selainnya apa-apa bahagian daripada amaun
cukai perkhidmatan atau penalti yang dipungut
di bawah Akta ini;

(ii) selain dengan suci hati, menuntut daripada

mana-mana orang suatu amaun yang melebihi
apa-apa taksiran cukai perkhidmatan yang genap
masa dan kena dibayar, atau penalti yang kena
dibayar, di bawah Akta ini;

(iii) mengemukakan apa-apa penyata, pernyataan atau

laporan yang palsu, sama ada secara bertulis
atau selainnya, bagi amaun cukai perkhidmatan
atau penalti yang dipungut atau diterima olehnya
di bawah Akta ini; atau


-----

_Cukai Perkhidmatan_ 71

(iv) memfraud mana-mana orang, menggelapkan apa-apa

wang, atau selainnya menggunakan kedudukannya
untuk berurusan secara salah sama ada dengan
Ketua Pengarah atau mana-mana individu lain;
atau

_(b)_ yang tidak diberi kuasa di bawah Akta ini yang memungut

atau cuba untuk memungut apa-apa cukai perkhidmatan
atau penalti di bawah Akta ini,

melakukan suatu kesalahan dan boleh, apabila disabitkan, didenda
tidak melebihi lima puluh ribu ringgit atau dipenjarakan selama
tempoh tidak melebihi tiga tahun atau kedua-duanya.

**Halangan**

**77.** Mana-mana orang yang dengan apa-apa cara menghalang,
mengamang atau menggalang mana-mana pegawai cukai
perkhidmatan yang hak dalam menunaikan kewajipannya di bawah
Akta ini melakukan suatu kesalahan dan boleh, apabila disabitkan,
dipenjarakan selama tempoh tidak melebihi lima tahun atau didenda
tidak melebihi satu ratus ribu ringgit atau kedua-duanya.

**Kesalahan oleh syarikat, dsb.**

**78.** (1) Jika mana-mana syarikat, perkongsian liabiliti terhad,
firma, pertubuhan atau kumpulan orang yang lain melakukan
suatu kesalahan di bawah Akta ini, seseorang yang pada
masa pelakuan kesalahan itu ialah seorang pengarah, pegawai
pematuhan, pekongsi, pengurus, setiausaha atau pegawai lain yang
seumpamanya bagi syarikat, perkongsian liabiliti terhad, firma,
pertubuhan atau kumpulan orang yang lain itu atau yang berupa
sebagai bertindak atas sifat itu atau yang dengan apa-apa cara
atau sehingga apa-apa takat bertanggungjawab bagi pengurusan
apa-apa hal ehwal syarikat, perkongsian liabiliti terhad, firma,
pertubuhan atau kumpulan orang yang lain itu atau membantu
dalam pengurusannya—

_(a)_ boleh dipertuduh secara berasingan atau bersesama dalam

prosiding yang sama bersekali dengan syarikat, perkongsian
liabiliti terhad, firma, pertubuhan atau kumpulan orang
yang lain itu; dan


-----

72 _Rang Undang-Undang_

_(b)_ jika syarikat, perkongsian liabiliti terhad, firma, pertubuhan

atau kumpulan orang yang lain itu didapati bersalah
atas kesalahan itu, hendaklah disifatkan bersalah atas
kesalahan itu melainkan jika, dengan mengambil kira
jenis fungsinya atas sifat itu dan segala hal keadaan,
dia membuktikan—

(i) bahawa kesalahan itu telah dilakukan tanpa

pengetahuannya; atau

(ii) bahawa kesalahan itu telah dilakukan tanpa

persetujuan atau pembiarannya dan bahawa dia
telah mengambil segala langkah yang munasabah
dan menjalankan segala usaha yang wajar untuk
menghalang pelakuan kesalahan itu.

(2) Jika mana-mana orang boleh dikenakan di bawah Akta ini
apa-apa hukuman atau penalti bagi apa-apa perbuatan, peninggalan,
pengabaian atau keingkaran, dia boleh dikenakan hukuman atau
penalti yang sama bagi tiap-tiap perbuatan, peninggalan, pengabaian
atau keingkaran itu oleh pekerja atau ejen orang itu, atau pekerja
ejen orang itu, jika perbuatan, peninggalan, pengabaian atau
keingkaran itu telah dilakukan—

_(a)_ oleh pekerja orang itu dalam penjalanan pekerjaannya;

_(b)_ oleh ejen orang itu apabila bertindak bagi pihak orang

itu; atau

_(c)_ oleh pekerja ejen orang itu semasa bertindak dalam

penjalanan pekerjaannya dengan ejen orang itu atau
selainnya bagi pihak ejen orang itu yang bertindak bagi
pihak orang itu.

**Penalti am**

**79.** Mana-mana orang yang melakukan suatu kesalahan di bawah
Akta ini yang baginya tiada penalti diperuntukkan dengan nyata
boleh, apabila disabitkan, didenda tidak melebihi tiga puluh ribu
ringgit atau dipenjarakan selama tempoh tidak melebihi dua tahun
atau kedua-duanya.


-----

_Cukai Perkhidmatan_ 73

**Pengkompaunan kesalahan**

**80.** (1) Menteri boleh, dengan kelulusan Pendakwa Raya, membuat
peraturan-peraturan yang menetapkan—

_(a)_ apa-apa kesalahan di bawah Akta ini atau mana-mana

peraturan-peraturan yang dibuat di bawah Akta ini sebagai
suatu kesalahan yang boleh dikompaun;

_(b)_ kriteria untuk mengkompaun kesalahan itu; dan

_(c)_ kaedah dan tatacara untuk mengkompaun kesalahan itu.

(2) Mana-mana pegawai kanan cukai perkhidmatan boleh,
dengan keizinan secara bertulis oleh Pendakwa Raya, pada bila-bila
masa sebelum sesuatu pertuduhan dimulakan, mengkompaun
mana-mana kesalahan yang ditetapkan sebagai suatu kesalahan yang
boleh dikompaun dengan membuat suatu tawaran bertulis kepada
orang yang disyaki dengan munasabah telah melakukan kesalahan
itu untuk mengkompaun kesalahan itu apabila dibayar kepada
Ketua Pengarah suatu jumlah wang yang tidak melebihi lima puluh
peratus daripada amaun denda maksimum yang orang itu boleh
dikenakan jika dia disabitkan atas kesalahan itu, dalam apa-apa
masa sebagaimana yang dinyatakan dalam tawaran bertulis itu.

(3) Suatu tawaran di bawah subseksyen (2) boleh dibuat pada
bila-bila masa selepas kesalahan itu dilakukan tetapi sebelum
apa–apa pendakwaan baginya dimulakan, dan jika amaun yang
dinyatakan dalam tawaran itu tidak dibayar dalam masa yang
dinyatakan dalam tawaran itu, atau apa-apa tempoh lanjutan
sebagaimana yang diberikan oleh Ketua Pengarah, pendakwaan
bagi kesalahan itu boleh dimulakan pada bila-bila masa selepas
itu terhadap orang yang kepadanya tawaran itu dibuat.

(4) Jika suatu kesalahan telah dikompaun di bawah subseksyen (2),
tiada pendakwaan boleh dimulakan berkenaan dengan kesalahan
itu terhadap orang yang kepadanya tawaran untuk mengkompaun
itu dibuat, dan apa-apa dokumen atau benda yang disita berkenaan
dengan kesalahan itu boleh dilepaskan oleh Ketua Pengarah,
tertakluk kepada apa-apa terma sebagaimana yang difikirkan patut
oleh Ketua Pengarah.

(5) Semua jumlah wang yang diterima oleh Ketua Pengarah
di bawah seksyen ini hendaklah dibayar ke dalam dan menjadi
sebahagian daripada Kumpulan Wang Disatukan.


-----

74 _Rang Undang-Undang_

**Kajian semula dan rayuan**

**81.** (1) Mana-mana orang yang terkilan dengan apa-apa keputusan
Ketua Pengarah boleh memohon kepada Ketua Pengarah untuk
kajian semula ke atas keputusannya dalam masa tiga puluh hari
dari tarikh orang itu diberitahu mengenai keputusan itu dengan
syarat bahawa tiada rayuan telah dibuat ke atas keputusan yang
sama kepada Tribunal Rayuan Kastam atau mahkamah.

(2) Permohonan bagi kajian semula di bawah subseksyen (1)
hendaklah dibuat dalam borang yang ditetapkan.

(3) Jika permohonan bagi kajian semula telah dibuat di bawah
subseksyen (1), Ketua Pengarah hendaklah membuat kajian semula
dan memberitahu keputusan kajian semula itu kepada orang itu,
jika dapat dilaksanakan, dalam masa enam puluh hari dari tarikh
permohonan itu diterima.

(4) Tiada kajian semula boleh dibuat bagi apa-apa perkara yang
berhubungan dengan kompaun.

(5) Mana-mana orang yang terkilan dengan apa-apa keputusan
Ketua Pengarah di bawah subseksyen (3) atau mana-mana peruntukan
lain Akta ini, kecuali apa-apa perkara yang berhubungan dengan
kompaun, boleh merayu kepada Tribunal Rayuan Kastam secara
bertulis dalam masa tiga puluh hari dari tarikh pemberitahuan
keputusan itu kepada orang yang terkilan itu.

(6) Apa-apa cukai perkhidmatan yang genap masa dan kena
dibayar di bawah Akta ini hendaklah dibayar walaupun apa-apa
kajian semula atau rayuan telah dibuat di bawah seksyen ini.

**Pelikuidasi syarikat hendaklah memberikan notis penggulungan,**
**dan mengetepikan cukai perkhidmatan**

**82.** (1) Jika suatu ketetapan diluluskan dan berkuat kuasa, atau
suatu perintah dibuat, bagi penggulungan sesuatu syarikat yang
merupakan orang berdaftar, pelikuidasi syarikat itu hendaklah—

_(a)_ memberikan notis mengenai penggulungan syarikat itu

kepada Ketua Pengarah dalam masa empat belas hari
selepas ketetapan itu berkuat kuasa atau perintah itu
dibuat;


-----

_Cukai Perkhidmatan_ 75

_(b)_ sebelum melupuskan apa-apa aset syarikat itu, mengetepikan

apa-apa jumlah wang daripada aset itu sebagaimana yang
didapati oleh Ketua Pengarah sebagai mencukupi untuk
mengadakan peruntukan bagi apa-apa cukai perkhidmatan
yang atau yang akan selepas itu menjadi genap masa
dan kena dibayar berkenaan dengan syarikat itu; dan

_(c)_ membayar cukai perkhidmatan yang disebut dalam

perenggan _(b)._

(2) Pelikuidasi mana-mana syarikat yang disebut dalam
subseksyen (1) yang tidak memberikan notis kepada Ketua Pengarah
dalam masa yang dinyatakan dalam perenggan (1)(a) atau tidak
mengadakan peruntukan bagi pembayaran cukai perkhidmatan
sebagaimana yang dikehendaki di bawah perenggan (1)(c) hendaklah
bertanggungan sendiri bagi apa-apa cukai perkhidmatan yang atau
yang akan menjadi genap masa dan kena dibayar sebagaimana
yang disebut terdahulu.

(3) Mana-mana pelikuidasi yang tidak mematuhi subseksyen (1)
melakukan suatu kesalahan dan boleh, apabila disabitkan, didenda
tidak melebihi sepuluh ribu ringgit.

(4) Jika dua orang atau lebih dilantik sebagai pelikuidasi atau
dikehendaki oleh undang-undang untuk menjalankan penggulungan
syarikat yang disebut dalam subseksyen (1), kewajipan dan
tanggungan yang dikenakan kepada seorang pelikuidasi di bawah
seksyen ini hendaklah dikenakan kepada semua orang itu secara
bersesama dan berasingan, tertakluk kepada suatu hak sumbangan
antara mereka sebagaimana dalam hal kontrak.

**Pelantikan penerima hendaklah diberitahu kepada Ketua**
**Pengarah**

**83.** (1) Jika seorang penerima bagi harta seseorang orang berdaftar
dilantik, penerima itu hendaklah memberikan notis mengenai
pelantikan itu kepada Ketua Pengarah dalam masa empat belas
hari selepas itu, dan hendaklah sebelum melupuskan apa-apa aset
orang berdaftar mengetepikan apa-apa jumlah wang daripada aset
sebagaimana yang didapati oleh Ketua Pengarah sebagai mencukupi
untuk mengadakan peruntukan bagi apa-apa cukai perkhidmatan
yang atau yang akan selepas itu menjadi genap masa dan kena
dibayar berkenaan dengan perkhidmatan bercukai yang diberikan
oleh orang berdaftar itu sebelum pelantikan penerima itu, dan
hendaklah membayar cukai perkhidmatan itu.


-----

76 _Rang Undang-Undang_

(2) Mana-mana penerima yang dilantik di bawah subseksyen (1)
yang tidak memberikan notis kepada Ketua Pengarah dalam masa
yang dinyatakan dalam subseksyen (1) atau tidak mengadakan
peruntukan bagi pembayaran cukai perkhidmatan sebagaimana yang
dikehendaki di bawah subseksyen itu hendaklah bertanggungan
sendiri bagi apa-apa cukai perkhidmatan yang atau yang akan
menjadi genap masa dan kena dibayar sebagaimana yang disebut
terdahulu.

(3) Mana-mana penerima yang tidak mematuhi subseksyen (1)
melakukan suatu kesalahan dan boleh, apabila disabitkan, didenda
tidak melebihi sepuluh ribu ringgit.

(4) Jika dua orang atau lebih dilantik sebagai penerima,
kewajipan dan tanggungan yang dikenakan ke atas seorang penerima
di bawah seksyen ini hendaklah dikenakan ke atas semua orang itu,
secara bersesama dan berasingan, tertakluk kepada hak sumbangan
antara mereka sebagaimana dalam hal kontrak.

**Orang berdaftar hendaklah mengemukakan perakuan audit**

**84.** Ketua Pengarah boleh menghendaki orang berdaftar untuk
mengemukakan suatu perakuan audit setiap tahun, yang ditandatangani
oleh seorang akauntan awam yang bukan dalam penggajian
orang berdaftar itu, berhubung dengan rekod yang dikehendaki
untuk disimpan oleh orang berdaftar itu di bawah seksyen 24
berkenaan dengan perkhidmatan bercukai yang diberikan oleh
orang berdaftar itu.

**Cukai perkhidmatan, dsb., hendaklah kena dibayar walau apa**
**pun apa-apa prosiding, dsb.**

**85.** Pemulaan prosiding atau pengenaan suatu penalti, denda
atau tempoh pemenjaraan di bawah Akta ini atau pengkompaunan
suatu kesalahan di bawah seksyen 80 tidak boleh melepaskan
mana-mana orang daripada tanggungan untuk membayar apa-apa
cukai perkhidmatan, surcaj, penalti, fi atau wang lain di bawah
Akta ini.


-----

_Cukai Perkhidmatan_ 77

**Penyampaian notis, dsb.**

**86.** (1) Tiap-tiap notis, arahan atau dokumen lain yang dikehendaki
oleh Akta ini untuk disampaikan kepada mana-mana orang boleh
disampaikan—

_(a)_ secara ke diri kepada orang itu;

_(b)_ dengan menghantarnya kepada orang itu melalui pos

berdaftar; atau

_(c)_ melalui perkhidmatan elektronik di bawah seksyen 87.

(2) Notis, arahan atau dokumen lain yang dihantar melalui pos
berdaftar kepada seseorang hendaklah disifatkan telah disampaikan
kepada orang itu pada masa ia sepatutnya telah diserahkan kepada
orang itu dalam perjalanan biasa pos itu jika notis, arahan atau
dokumen lain itu telah dialamatkan—

_(a)_ dalam hal suatu syarikat, perkongsian liabiliti terhad,

firma, pertubuhan atau kumpulan orang yang lain—

(i) ke pejabat berdaftarnya;

(ii) ke alamatnya yang terakhir diketahui; atau

(iii) kepada mana-mana orang yang diberi kuasa

olehnya untuk menerima penyampaian proses;
dan

_(b)_ dalam hal orang perseorangan, ke alamatnya yang terakhir

diketahui.

(3) Jika seseorang telah memberikan persetujuannya bagi suatu
notis disampaikan kepadanya melalui perkhidmatan elektronik,
notis itu hendaklah disifatkan sebagai telah disampaikan pada
masa apabila notis elektronik itu dihantar ke akaunnya melalui
perkhidmatan elektronik itu.


-----

78 _Rang Undang-Undang_

**Penggunaan perkhidmatan elektronik**

**87.** (1) Walau apa pun apa-apa peruntukan lain Akta ini dan
tertakluk kepada peraturan-peraturan yang dibuat di bawah Akta
ini, Ketua Pengarah boleh menyediakan suatu perkhidmatan
elektronik kepada mana-mana pengguna berdaftar bagi—

_(a)_ pemfailan atau pengemukaan apa-apa permohonan, penyata,

perisytiharan atau apa-apa dokumen lain; dan

_(b)_ penyampaian apa-apa notis, arahan, perintah, permit, resit

atau apa-apa dokumen lain.

(2) Jika suatu notis elektronik dibuat dan dihantar kepada Ketua
Pengarah, Ketua Pengarah tidak bertanggungan terhadap apa-apa
kerugian atau kerosakan yang dialami oleh pengguna berdaftar itu
atas sebab apa-apa kesilapan atau peninggalan tidak kira dengan
apa jua sifat atau tidak kira bagaimana jua sekali pun berbangkit
yang terdapat dalam apa-apa notis elektronik yang diperoleh oleh
pengguna berdaftar itu di bawah perkhidmatan elektronik jika
kesilapan atau peninggalan itu dibuat dengan suci hati dan dalam
penjalanan biasa penunaian kewajipan Ketua Pengarah atau berlaku
atau timbul akibat daripada apa-apa kecacatan atau kegagalan
dalam perkhidmatan elektronik itu atau dalam kelengkapan yang
digunakan bagi penyediaan perkhidmatan elektronik itu.

(3) Apa-apa notis elektronik yang dibuat dan dihantar oleh
pengguna berdaftar hendaklah disifatkan sebagai telah difailkan,
dikemukakan atau disampaikan pada masa notis elektronik itu
diterima oleh Ketua Pengarah.

(4) Bagi maksud seksyen ini, “pengguna berdaftar” ertinya
mana-mana orang yang diberi kuasa secara bertulis oleh Ketua
Pengarah untuk mengakses dan menggunakan perkhidmatan
elektronik.

**Perlindungan pegawai cukai perkhidmatan daripada tanggungan**

**88.** Tiada pegawai cukai perkhidmatan atau orang lain yang diambil
kerja oleh Kerajaan dalam penjalanan pelaksanaan kewajipannya di
bawah Akta ini bertanggungan untuk membayar apa-apa kerugian
yang dialami berkenaan dengan apa-apa barang, dokumen, artikel
atau benda yang disebabkan oleh kebakaran, kecurian, kerosakan


-----

_Cukai Perkhidmatan_ 79

atau sebab lain semasa barang, dokumen, artikel atau benda itu
berada dalam jagaan atau kawalan sah pegawai itu atau orang lain
yang diambil kerja oleh Kerajaan dalam penjalanan pelaksanaan
kewajipannya di bawah Akta ini melainkan jika kerugian itu
disebabkan oleh pengabaian atau keingkaran yang disengajakan
olehnya.

**Ganjaran**

**89.** Ketua Pengarah boleh memerintahkan apa-apa ganjaran
sebagaimana yang difikirkan patut olehnya supaya dibayar
kepada mana-mana pegawai cukai perkhidmatan atau orang lain
bagi perkhidmatan yang diberikan berkaitan dengan pengesanan
apa-apa kesalahan terhadap Akta ini.

**Kuasa Ketua Pengarah untuk mengenakan fi**

**90.** Ketua Pengarah boleh mengenakan apa-apa fi sebagaimana
yang difikirkan munasabah olehnya berkenaan dengan apa-apa
perkhidmatan yang diberikan olehnya atau mana-mana pegawai
cukai perkhidmatan—

_(a)_ yang tidak dikehendaki untuk diberikan di bawah Akta

ini; dan

_(b)_ yang baginya tiada fi ditetapkan oleh mana-mana

undang-undang bertulis.

**Kuasa membuat peraturan-peraturan**

**91.** (1) Menteri boleh membuat peraturan-peraturan yang perlu
atau suai manfaat bagi maksud melaksanakan peruntukan Akta
ini.

(2) Tanpa menjejaskan keluasan makna subseksyen (1), Menteri
boleh menetapkan—

_(a)_ semua perkara yang berhubungan dengan pendaftaran

orang berdaftar;


-----

80 _Rang Undang-Undang_

_(b)_ semua perkara yang berhubungan dengan tempoh

bercukai;

_(c)_ semua perkara yang berhubungan dengan penentuan nilai

perkhidmatan bercukai;

_(d)_ semua perkara yang berhubungan dengan pengemukaan

penyata dan pembayaran cukai perkhidmatan;

_(e)_ semua perkara yang berhubungan dengan pembayaran

balik dan peremitan cukai perkhidmatan;

_(f)_ semua perkara yang berhubungan dengan ketetapan awam

dan ketetapan kastam;

_(g)_ semua perkara yang berhubungan dengan perkhidmatan

elektronik;

_(h)_ semua perkara yang berhubungan dengan invois, nota

kredit dan nota debit;

_(i)_ semua perkara yang berhubungan dengan pejabat pentadbiran

cukai perkhidmatan;

_(j)_ semua fi yang dikehendaki untuk ditetapkan oleh Akta

ini;

_(k)_ semua borang yang hendaklah ditetapkan bagi maksud

Akta ini; atau

_(l)_ apa-apa perkara lain yang dikehendaki untuk ditetapkan

oleh Akta ini.

(2) Mana-mana peraturan-peraturan yang dibuat di bawah
seksyen ini boleh menetapkan suatu perbuatan atau peninggalan
yang melanggar peraturan-peraturan itu menjadi suatu kesalahan
dan boleh menetapkan hukuman denda yang tidak melebihi
tiga puluh ribu ringgit atau pemenjaraan selama tempoh yang
tidak melebihi dua tahun atau kedua-duanya bagi kesalahan itu.


-----

_Cukai Perkhidmatan_ 81

Bahagian XIII

KECUALIAN DAN PERALIHAN

**Pendaftaran pada tarikh permulaan kuat kuasa**

**92.** (1) Walau apa pun seksyen 13, mana-mana orang yang
memberikan perkhidmatan sebelum tarikh efektif yang perkhidmatan
itu merupakan perkhidmatan bercukai pada tarikh efektif hendaklah,
dalam masa tiga puluh hari daripada tarikh permulaan kuat kuasa
Akta ini, memohon kepada Ketua Pengarah untuk didaftarkan
sebagai orang berdaftar jika terdapat alasan yang munasabah
untuk mempercayai bahawa jumlah nilai perkhidmatan bercukainya
yang diberikan dalam bulan bagi tarikh efektif dan sebelas bulan
sebaik selepas bulan itu akan melebihi jumlah nilai perkhidmatan
bercukai sebagaimana yang ditetapkan dalam subseksyen 12(1).

(2) Ketua Pengarah hendaklah mendaftarkan orang yang disebut
dalam subseksyen (1) berkuat kuasa dari hari pertama bagi bulan
selepas bulan yang permohonan itu dibuat dan orang itu hendaklah
mengenakan cukai perkhidmatan ke atas perkhidmatan bercukai
yang diberikan oleh orang itu berkuat kuasa dari hari itu.

(3) Mana-mana orang yang memberikan perkhidmatan sebelum
tarikh efektif yang perkhidmatan itu merupakan perkhidmatan
bercukai pada tarikh efektif dan telah membuat permohonan
sebelum tarikh efektif kepada Ketua Pengarah untuk didaftarkan
sebagai orang berdaftar di bawah Akta ini—

_(a)_ hendaklah disifatkan sebagai telah didaftarkan mengikut

seksyen 13 pada tarikh efektif, jika terdapat alasan yang
munasabah untuk mempercayai bahawa jumlah nilai
perkhidmatan bercukainya yang diberikan dalam bulan
bagi tarikh efektif dan sebelas bulan sebaik selepas bulan
itu akan melebihi jumlah nilai perkhidmatan bercukai
sebagaimana yang ditetapkan dalam subseksyen 12(1);
dan

_(b)_ hendaklah mengenakan cukai perkhidmatan ke atas

perkhidmatan bercukai yang diberikan oleh orang itu
berkuat kuasa dari tarikh efektif.


-----

82 _Rang Undang-Undang_

(4) Mana-mana orang yang didaftarkan di bawah Akta Cukai
Barang dan Perkhidmatan 2014 [Akta 762] sebelum tarikh efektif
dan memberikan perkhidmatan bercukai pada tarikh efektif—

_(a)_ hendaklah disifatkan telah didaftarkan mengikut seksyen 13

pada tarikh efektif, jika terdapat alasan yang munasabah
untuk mempercayai bahawa jumlah nilai perkhidmatan
bercukainya yang diberikan dalam bulan bagi tarikh
efektif dan sebelas bulan sebaik selepas bulan itu akan
melebihi jumlah nilai perkhidmatan bercukai sebagaimana
yang ditetapkan dalam subseksyen 12(1); dan

_(b)_ hendaklah mengenakan cukai perkhidmatan ke atas

perkhidmatan bercukai yang diberikan oleh orang itu
berkuat kuasa dari tarikh efektif.

**Perjanjian berperingkat atau berkala**

**93.** (1) Jika apa-apa perkhidmatan bercukai diberikan di bawah
suatu perjanjian bagi suatu tempoh atau secara berperingkat bagi
suatu tempoh sama ada atau tidak pada lat tempoh yang tetap
dan tempoh itu bermula sebelum 1 Jun 2018 dan berakhir selepas
tarikh efektif, bahagian perkhidmatan yang dihubungkaitkan dengan
bahagian bagi tempoh selepas tarikh efektif hendaklah dikenakan
cukai perkhidmatan.

(2) Perkhidmatan yang diberikan di bawah subseksyen (1)
hendaklah diambil sebagai dibuat secara berterusan dan secara
sama rata sepanjang tempoh perjanjian itu.

(3) Jika perkhidmatan yang disebut dalam subseksyen (1)
diberikan di bawah suatu waranti sama ada yang nyata, tersirat
atau dikehendaki oleh undang-undang dan nilai waranti itu
dimasukkan ke dalam nilai perkhidmatan yang diberikan itu,
tiada cukai perkhidmatan boleh dikenakan ke atas perkhidmatan
bercukai yang diberikan di bawah waranti itu.

(4) Subseksyen (1) dan (2) tidak terpakai bagi suatu pemberian
perkhidmatan jika cukai barang dan perkhidmatan di bawah
Akta Cukai Barang dan Perkhidmatan 2014 telah dibayar ke atas
perkhidmatan itu setakat yang diliputi oleh invois.


-----

_Cukai Perkhidmatan_ 83

**Hak yang diberikan sepanjang hayat**

**94.** (1) Seksyen ini terpakai jika—

_(a)_ seseorang orang berdaftar, yang merupakan suatu kelab

atau badan serupa yang lain, memberikan perkhidmatan
bercukai di bawah suatu perjanjian;

_(b)_ perjanjian itu memperuntukkan sama ada secara nyata atau

secara tersirat bahawa suatu hak hendaklah diberikan
atau boleh digunakan sepanjang hayat orang itu atau
bagi suatu tempoh yang tidak kurang daripada tiga puluh
tahun; dan

_(c)_ hak itu diberikan atau pertama kali boleh digunakan

sebelum tarikh efektif.

(2) Jika apa-apa pembayaran bagi hak yang diberikan atau
yang boleh digunakan sepanjang hayat orang itu atau untuk suatu
tempoh yang tidak kurang daripada tiga puluh tahun dibayar oleh
anggota sedia ada atau anggota baharu bagi suatu kelab atau badan
serupa yang lain bagi apa-apa hak untuk menggunakan kemudahan
kelab atau badan serupa yang lain, pemberian perkhidmatan itu
yang baginya apa-apa pembayaran telah dibuat—

_(a)_ sebelum tarikh efektif, hendaklah tidak dikenakan cukai; dan

_(b)_ pada atau selepas tarikh efektif, hendaklah dikenakan

cukai.

**Perkara yang dilakukan pada menjangkakan Akta ini diperbuat**

**95.** Segala perbuatan dan perkara yang dilakukan oleh atau
bagi pihak Ketua Pengarah sebagai persediaan bagi atau pada
menjangkakan pembuatan Akta ini dan apa-apa perbelanjaan
yang dilakukan berhubung dengannya hendaklah disifatkan telah
dibenarkan di bawah Akta ini, dengan syarat bahawa perbuatan
dan perkara yang dilakukan itu adalah selaras dengan niat dan
maksud am Akta ini, dan segala hak dan obligasi yang diperoleh
atau ditanggung akibat pelakuan perbuatan atau perkara itu termasuk
apa-apa perbelanjaan yang dilakukan berhubung dengannya
hendaklah apabila Akta ini mula berkuat kuasa disifatkan sebagai
hak dan obligasi Ketua Pengarah.


-----

84 _Rang Undang-Undang_

HURAIAN

Rang Undang-Undang Cukai Perkhidmatan 2018 yang dicadangkan
(“Akta yang dicadangkan”) bertujuan untuk mengadakan peruntukan bagi
mengenakan, melevikan dan memungut cukai perkhidmatan, dan bagi perkara
yang berkaitan dengannya. Akta yang dicadangkan dan Rang Undang-Undang
Cukai Jualan 2018 yang dicadangkan memperuntukkan pelaksanaan suatu
sistem percukaian baharu, iaitu cukai jualan dan cukai perkhidmatan, yang
akan menggantikan cukai barang dan perkhidmatan di bawah Akta Cukai
Barang dan Perkhidmatan 2014 [Akta 762].

Bahagian I

1. Bahagian I memperkatakan perkara permulaan.

2. _Fasal 1 mengandungi tajuk ringkas Akta yang dicadangkan dan kuasa_
Menteri untuk menetapkan tarikh permulaan kuat kuasa Akta yang dicadangkan.
_Fasal 1 juga memberi Menteri kuasa untuk menetapkan tarikh efektif untuk_
mengenakan dan melevikan cukai perkhidmatan di bawah Akta yang dicadangkan.

3. Fasal 2 mengandungi takrif bagi perkataan dan ungkapan tertentu yang
digunakan dalam Akta yang dicadangkan.

Bahagian II

4. Bahagian II memperkatakan pentadbiran mengenai perkara yang berhubungan
dengan cukai perkhidmatan.

5. _Fasal 3_ bertujuan untuk memperuntukkan bahawa Ketua Pengarah
mempunyai pengawasan ke atas semua perkara yang berhubungan dengan cukai
perkhidmatan tertakluk kepada arahan dan kawalan Menteri dan bahawa Ketua
Pengarah diberi kuasa untuk memberi mana-mana pegawai cukai perkhidmatan
selain pegawai kanan cukai perkhidmatan semua atau apa-apa kuasa pegawai
kanan cukai perkhidmatan. _Fasal 3 juga bertujuan untuk memperuntukkan_
kuasa pegawai cukai perkhimatan dalam menguatkuasakan dan memastikan
pematuhan sewajarnya Akta yang dicadangkan.

6. _Fasal 4 bertujuan untuk memperuntukkan bahawa orang yang dilantik atau_
diambil kerja untuk apa-apa kewajipan atau perkhidmatan yang berhubungan
dengan cukai perkhidmatan hendaklah disifatkan sebagai pekhidmat awam
mengikut pengertian Kanun Keseksaan [Akta 574].

7. _Fasal 5_ bertujuan untuk menghendaki pegawai cukai perkhidmatan untuk
memperkenalkan diri mereka dan mengemukakan kad kuasa atau lencana mereka
apabila menunaikan kewajipan mereka dan kegagalan berbuat demikian akan
memberikan hak kepada mana-mana orang untuk enggan mematuhi apa-apa
permintaan, tuntutan atau perintah yang dibuat oleh pegawai itu. Fasal 5 juga
bertujuan untuk memperuntukkan bahawa mana-mana orang yang dengan
cara yang menyalahi undang-undang memakai, menggunakan, memiliki atau
mempamerkan apa-apa pakaian seragam, kad kuasa atau lencana yang ditetapkan,
dsb., bagi pegawai cukai perkhidmatan sebagaimana yang dinyatakan di bawah
_subfasal 5(3) melakukan suatu kesalahan._


-----

_Cukai Perkhidmatan_ 85

8. _Fasal 6_ bertujuan untuk memperuntukkan bahawa mana-mana orang
yang mempunyai kewajipan rasmi, yang diambil kerja atau dilantik di bawah
Akta yang dicadangkan, berkewajipan untuk menganggap dan menguruskan
apa-apa maklumat, dokumen, penyata atau perisytiharan yang berhubungan
dengan perniagaan atau nilai pembekalan perkhidmatan oleh mana-mana orang
kena cukai sebagai rahsia. _Fasal 6_ juga bertujuan memperuntukkan bahawa
maklumat, dokumen, penyata atau perisytiharan itu hanya boleh didedahkan
oleh orang itu bagi maksud melaksanakan peruntukan Akta yang dicadangkan
atau pendakwaan bagi suatu kesalahan.

Bahagian III

9. Bahagian III memperkatakan peruntukan yang berhubungan dengan
pengenaan dan skop cukai perkhidmatan.

10. _Fasal 7 bertujuan untuk memperuntukkan bahawa cukai perkhidmatan_

hendaklah dikenakan dan dilevikan ke atas mana-mana perkhidmatan bercukai
yang diberikan di Malaysia oleh orang berdaftar dalam menjalankan urusan
perniagaannya.

11. _Fasal 8_ bertujuan untuk memberi Menteri kuasa untuk menetapkan

mana-mana perkhidmatan sebagai perkhidmatan bercukai.

12. _Fasal 9_ bertujuan untuk mengadakan peruntukan bagi cara untuk

menentukan nilai perkhidmatan bercukai yang baginya cukai perkhidmatan
kena dibayar.

13. _Fasal 10 bertujuan untuk memperuntukkan bahawa kadar cukai perkhidmatan_

yang hendak dikenakan dan dilevikan hendaklah berdasarkan nilai perkhidmatan
bercukai sebagaimana yang ditentukan oleh Menteri melalui perintah yang
disiarkan dalam Warta, dan Menteri diberi kuasa untuk mengubah atau meminda
kadar itu.

14. _Fasal 11_ bertujuan untuk memperuntukkan bagi masa yang cukai

perkhidmatan menjadi genap masa berkenaan dengan perkhidmatan bercukai.

Bahagian IV

15. Bahagian IV memperkatakan peruntukan yang berhubungan dengan

pendaftaran sebagai orang berdaftar di bawah Akta yang dicadangkan.

16. _Fasal 12 bertujuan untuk memberi Menteri kuasa untuk menetapkan orang_

yang menyediakan perkhidmatan bercukai dan jumlah nilai bagi perkhidmatan
bercukai yang diberikan oleh orang itu bagi maksud menentukan tanggungan
untuk berdaftar di bawah Bahagian IV Akta yang dicadangkan. _Fasal_ ini
juga bertujuan untuk memperuntukkan masa yang orang yang menyediakan
perkhidmatan bercukai bertanggungan untuk berdaftar.


-----

86 _Rang Undang-Undang_

17. _Fasal 13 bertujuan untuk menghendaki mana-mana orang yang memberikan_

perkhidmatan bercukai yang bertanggungan untuk berdaftar di bawah fasal 12
untuk memohon bagi pendaftaran sebagai orang berdaftar kepada Ketua Pengarah
dalam borang yang ditetapkan. _Fasal_ ini menjadikannya suatu kesalahan bagi
mana-mana orang yang tidak mematuhi _fasal_ ini.

18. _Fasal 14_ bertujuan untuk membenarkan mana-mana orang yang tidak

bertanggungan untuk berdaftar di bawah _fasal 12_ untuk memohon kepada
Ketua Pengarah untuk didaftarkan sebagai orang berdaftar.

19. _Fasal 15 bertujuan untuk memberi Ketua Pengarah kuasa untuk membuat_

arahan yang menghendaki orang yang dinamakan dalam arahan itu untuk
dianggap sebagai orang kena cukai tunggal jika Ketua Pengarah berpuas hati
bahawa apa-apa pengasingan aktviti perniagaan adalah dibuat-buat.

20. _Fasal 16 bertujuan untuk mengadakan peruntukan bagi memperuntukkan_

pendaftaran orang yang menjalankan perniagaan dalam suatu perkongsian
sebagai orang berdaftar dan tanggungan mereka berhubung dengan cukai
perkhidmatan.

21. _Fasal 17 bertujuan untuk membolehkan orang berdaftar untuk memohon_

bagi perniagaannya yang dijalankan oleh satu atau lebih cawangan atau bahagian
untuk didaftarkan atas nama cawangan atau bahagian itu.

22. _Fasal 18_ memperkatakan pemberhentian tanggungan untuk berdaftar

di bawah Akta yang dicadangkan.

23. _Fasal 19_ bertujuan untuk menghendaki mana-mana orang berdaftar

di bawah _fasal 13_ atau _14_ untuk memberitahu Ketua Pengarah secara bertulis
dalam masa tiga puluh hari dari tarikh pemberhentian itu jika dia berhenti
memberikan perkhidmatan bercukai atau terhenti bertanggungan untuk berdaftar
di bawah _fasal_ 18. _Fasal_ ini menjadikannya suatu kesalahan bagi kegagalan
untuk mematuhi kehendak itu.

24. _Fasal 20_ memperkatakan pembatalan pendaftaran orang berdaftar dan

tarikh kuat kuasa pembatalan itu.

Bahagian V

25. Bahagian V memperkatakan tentang perakaunan, taksiran, mendapatkan

balik, dsb., yang berhubungan dengan cukai perkhidmatan.

26. _Fasal 21 bertujuan untuk menghendaki orang berdaftar yang memberikan_

perkhidmatan bercukai untuk mengeluarkan suatu invois yang mengandungi
butir-butir yang ditetapkan dalam bahasa kebangsaan atau bahasa Inggeris
kepada pelanggan berkenaan dengan transaksi itu.

27. _Fasal 22_ memperkatakan pengeluaran invois oleh komputer.


-----

_Cukai Perkhidmatan_ 87

28. _Fasal 23_ bertujuan untuk menghendaki orang berdaftar untuk membuat

potongan atau tambahan cukai perkhidmatan dalam penyatanya jika nota kredit
atau nota debit dikeluarkan di bawah hal keadaan dan syarat yang ditetapkan.

29. _Fasal 24_ bertujuan untuk mengenakan kewajipan ke atas orang kena

cukai untuk menyimpan rekod yang lengkap dan benar bagi semua transaksi
berhubung dengan tanggungan cukai perkhidmatannya.

30. _Fasal 25 bertujuan untuk mengadakan peruntukan bagi tempoh bercukai_

bagi orang kena cukai dan kuasa Ketua Pengarah untuk mengubah dan
menetapkan semula tempoh bercukai.

31. _Fasal 26_ bertujuan untuk menghendaki orang kena cukai untuk

mengakaunkan cukai perkhidmatan yang genap masanya dalam suatu penyata
berkenaan dengan tempoh bercukainya dan untuk mengemukakan penyata itu
kepada Ketua Pengarah. Orang kena cukai itu hendaklah membayar kepada
Ketua Pengarah amaun cukai perkhidmatan yang genap masa dan kena
dibayar olehnya berkenaan dengan tempoh bercukai yang berhubungan dengan
penyata itu.

32. _Fasal 27 bertujuan untuk memberi Ketua Pengarah kuasa untuk menaksir_

amaun cukai perkhidmatan yang genap masa dan kena dibayar, dan penalti
yang kena dibayar di bawah _subfasal 26(8), oleh orang kena cukai jika orang_
kena cukai itu tidak memohon bagi pendaftaran di bawah _fasal 13, tidak_
mengemukakan suatu penyata di bawah fasal 26, atau mengemukakan penyata
yang tidak lengkap atau tidak betul.

33. _Fasal 28 bertujuan untuk mengadakan peruntukan bagi mendapatkan balik_

apa-apa cukai perkhidmatan yang genap masa dan kena dibayar, apa-apa surcaj
yang terakru, atau apa-apa penalti, fi atau wang lain yang kena dibayar, di
bawah Akta yang dicadangkan sebagai suatu hutang sivil yang kena dibayar
kepada Kerajaan.

34. _Fasal 29 bertujuan untuk memberi Ketua Pengarah kuasa untuk memungut_

cukai perkhidmatan, surcaj, penalti, fi atau wang lain daripada mana-mana
orang yang memegang wang bagi atau yang terhutang wang yang kena dibayar
kepada orang kena cukai.

35. _Fasal 30_ bertujuan untuk mengadakan peruntukan bagi mendapatkan

balik cukai perkhidmatan yang genap masa oleh orang yang hendak atau
berkemungkinan meninggalkan Malaysia sebelum cukai perkhidmatan itu
menjadi kena dibayar.

36. _Fasal 31_ bertujuan untuk mengadakan peruntukan bagi langkah untuk

menghalang seseorang daripada meninggalkan Malaysia jika Ketua Pengarah
mempunyai alasan untuk mempercayai bahawa orang itu hendak atau
berkemungkinan akan meninggalkan Malaysia tanpa membayar apa-apa cukai
perkhidmatan yang genap masa dan kena dibayar, apa-apa surcaj yang terakru,
atau apa-apa penalti atau fi yang kena dibayar, olehnya, atau apa-apa wang
lain yang boleh didapatkan balik daripadanya.


-----

88 _Rang Undang-Undang_

37. _Fasal 32 bertujuan untuk memberi Ketua Pengarah kuasa untuk_

membenarkan apa-apa cukai perkhidmatan yang genap masa dan kena dibayar,
atau penalti yang kena dibayar, dibayar secara ansuran. Dalam hal keingkaran
dalam pembayaran ansuran itu, suatu surcaj sebanyak sepuluh peratus akan
dikenakan ke atas baki yang tertunggak.

38. _Fasal 33 bertujuan untuk memperkatakan tanggungan pengarah syarikat,_

pegawai pematuhan perkongsian liabiliti terhad, pekongsi firma, pemegang
jawatan pertubuhan atau orang yang bertanggungjawab bagi pengurusan
kumpulan orang bagi apa-apa cukai perkhidmatan yang genap masa dan kena
dibayar, apa-apa surcaj yang terakru, atau apa-apa penalti, fi atau wang lain
yang kena dibayar, oleh syarikat, perkongsian liabiliti terhad, firma, pertubuhan
atau kumpulan orang itu.

Bahagian VI

39. Bahagian VI memperkatakan peruntukan yang berhubungan dengan

pengecualian, pembayaran balik dan peremitan cukai perkhidmatan.

40. _Fasal 34_ bertujuan untuk memberi Menteri kuasa untuk mengecualikan,

melalui perintah yang disiarkan dalam Warta, mana-mana orang atau golongan
orang daripada pembayaran cukai perkhidmatan dan perintah itu hendaklah
dibentangkan di Dewan Rakyat. _Fasal ini juga bertujuan untuk memberi_
Menteri kuasa, dalam apa-apa hal tertentu, untuk mengecualikan mana-mana
orang atau golongan orang daripada pembayaran cukai perkhidmatan atau
untuk mengarahkan Ketua Pengarah untuk membayar balik kepada mana-mana
orang atau golongan orang cukai perkhidmatan atau penalti yang dibayar oleh
orang itu atau golongan orang itu.

41. _Fasal 35 bertujuan untuk membenarkan mana-mana orang yang merupakan,_

atau yang terhenti menjadi, orang berdaftar untuk menuntut bagi pembayaran
balik mana-mana cukai perkhidmatan yang telah dibayar olehnya berkenaan
dengan perkhidmatan bercukai yang telah dihapus kira dalam akaunnya sebagai
hutang lapuk.

42. _Fasal 36 bertujuan untuk menghendaki seseorang yang telah dibayar_

balik dengan cukai perkhidmatan berhubung dengan hutang lapuk di bawah
_fasal 35_ untuk membayar semula cukai perkhidmatan kepada Ketua Pengarah
mengikut formula yang dinyatakan apabila bayaran berkenaan dengan pemberian
perkhidmatan bercukai yang cukai perkhidmatannya kena dibayar kemudiannya
diterima oleh orang itu.

43. _Fasal 37 bertujuan untuk memberi Ketua Pengarah kuasa untuk menuntut_

daripada seseorang untuk membayar cukai perkhidmatan yang genap masa dan
kena dibayar, surcaj terakru, atau penalti, fi atau wang lain yang kena dibayar,
atau cukai perkhidmatan, surcaj, penalti, fi atau wang lain yang terkurang
dibayar, di bawah Akta yang dicadangkan, atau untuk membayar semula
bayaran balik yang telah dibayar secara silap kepada orang itu dalam masa
enam tahun dari tarikh cukai perkhidmatan, surcaj, penalti, fi atau wang lain
itu telah dibayar atau pembayaran balik telah dibuat, mengikut mana-mana
yang berkenaan.


-----

_Cukai Perkhidmatan_ 89

44. _Fasal 38_ bertujuan untuk membenarkan seseorang yang terlebih bayar

atau membayar secara silap apa-apa cukai perkhidmatan, surcaj, penalti, fi
atau wang lain, atau berhak untuk mendapatkan bayaran balik di bawah
_subfasal 34(6) atau 40(3) untuk membuat tuntutan berkenaan dengan pembayaran_
terlebih atau pembayaran yang silap itu atau pembayaran balik kepada Ketua
Pengarah dalam masa satu tahun dari masa berlakunya pembayaran terlebih
atau pembayaran yang silap itu, atau berlakunya kelayakan bagi bayaran balik
di bawah _subfasal 34(6)_ atau _40(3)_ itu.

45. _Fasal 39 bertujuan untuk memberi Ketua Pengarah kuasa untuk meluluskan_

suatu permohonan oleh orang kena cukai untuk memotong dari semasa
ke semasa daripada penyatanya apa-apa cukai perkhidmatan yang telah dibayar
tetapi kemudiannya dibayar balik kepada pelanggannya.

46. _Fasal 40_ bertujuan untuk memberi Menteri kuasa untuk meremit

cukai perkhidmatan yang genap masa dan kena dibayar di bawah Akta yang
dicadangkan dan untuk memberi Ketua Pengarah kuasa untuk meremit surcaj
yang terakru, atau penalti, fi atau wang lain yang kena dibayar, di bawah Akta
yang dicadangkan.

Bahagian VII

47. Bahagian VII memperkatakan ketetapan umum dan ketetapan kastam.

48. _Fasal 41 bertujuan untuk memberi Ketua Pengarah kuasa untuk membuat_

suatu ketetapan umum mengenai pemakaian mana-mana peruntukan Akta
yang dicadangkan kepada mana-mana orang atau golongan orang atau kepada
apa-apa jenis aktiviti perniagaan.

49. _Fasal 42 bertujuan untuk membenarkan mana-mana orang untuk memohon_

kepada Ketua Pengarah bagi suatu ketetapan kastam berkenaan dengan klasifikasi
perkhidmatan bercukai, penentuan orang kena cukai, prinsip-prinsip yang boleh
diterima pakai digunakan bagi maksud penentuan nilai perkhidmatan bercukai
atau apa-apa perkara lain yang ditentukan oleh Ketua Pengarah.

50. _Fasal 43_ bertujuan untuk menghendaki Ketua Pengarah untuk membuat

ketetapan kastam berkenaan dengan apa-apa perkara yang dinyatakan dalam
permohonan yang dibuat di bawah fasal 42 dan ketetapan kastam itu hendaklah
mengikat pemohon.

51. _Fasal 44 bertujuan untuk memberi Ketua Pengarah kuasa untuk meminda,_

mengubah suai atau membatalkan apa-apa ketetapan kastam yang dibuat
di bawah _fasal 43_ di bawah hal keadaan tertentu.

52. _Fasal 45_ bertujuan untuk memberi Ketua Pengarah kuasa untuk

mengisytiharkan suatu ketetapan kastam yang dibuat di bawah _fasal 43_
adalah terbatal, tidak sah dan tidak mempunyai kesan jika ketetapan itu telah
didapatkan oleh pemohon melalui fraud, salah nyataan atau pemalsuan fakta.


-----

90 _Rang Undang-Undang_

53. _Fasal 46 bertujuan untuk memperuntukkan bahawa jika pemohon menerima_

dua atau lebih ketetapan kastam mengenai hal perkara yang sama, pemohon
itu hendaklah dengan segera memberitahu Ketua Pengarah dan Ketua Pengarah
hendaklah membuat suatu ketetapan kastam yang baharu dalam masa tiga
puluh hari dari tarikh pemberitahuan itu.

Bahagian VIII

54. Bahagian VIII memperkatakan peruntukan khas yang berhubungan dengan

kawasan ditetapkan (Labuan, Langkawi dan Tioman).

55. _Fasal 47_ mengadakan peruntukan bagi takrif “Malaysia” sebagai tidak

termasuk kawasan yang ditetapkan dan kawasan khas.

56. _Fasal 48_ bertujuan untuk memperuntukkan bahawa cukai perkhidmatan

tidak boleh dikenakan dan dilevikan ke atas apa-apa perkhidmatan bercukai
yang diberikan di dalam atau di antara kawasan ditetapkan atau di antara
kawasan ditetapkan dengan kawasan khas melainkan jika Menteri menetapkan
selainnya.

57. _Fasal 49_ bertujuan untuk memperuntukkan bahawa cukai perkhidmatan

hendaklah dikenakan dan dilevikan ke atas apa-apa perkhidmatan bercukai yang
diberikan di dalam Malaysia oleh mana-mana orang yang tempat perniagaan
utamanya terletak di kawasan ditetapkan.

58. _Fasal 50_ bertujuan untuk memperuntukkan bahawa cukai perkhidmatan

hendaklah dikenakan dan dilevikan oleh mana-mana orang berdaftar di Malaysia
yang memberikan perkhidmatan bercukai ke kawasan ditetapkan.

59. _Fasal 51 bertujuan untuk memberi Menteri kuasa untuk menetapkan_

apa-apa perkhidmatan yang diberikan di dalam atau di antara kawasan ditetapkan
atau di antara kawasan ditetapkan dengan kawasan khas supaya dikenakan
cukai perkhidmatan.

Bahagian IX

60. Bahagian IX memperkatakan peruntukan khas yang berhubungan dengan

kawasan khas (mana-mana zon bebas, gudang berlesen dan gudang pengilangan
berlesen, dan Kawasan Pembangunan Bersama).

61. _Fasal 52_ mengadakan peruntukan bagi takrif “Malaysia” sebagai tidak

termasuk kawasan khas dan kawasan ditetapkan.

62. _Fasal 53_ bertujuan untuk memperuntukkan bahawa cukai perkhidmatan

tidak boleh dikenakan dan dilevikan ke atas apa-apa perkhidmatan bercukai
yang diberikan di dalam atau di antara kawasan khas atau di antara kawasan
khas dengan kawasan ditetapkan.


-----

_Cukai Perkhidmatan_ 91

63. _Fasal 54 bertujuan untuk mengadakan peruntukan bahawa cukai perkhidmatan_

hendaklah dikenakan dan dilevikan ke atas apa-apa perkhidmatan bercukai yang
diberikan di dalam Malaysia oleh mana-mana orang yang tempat perniagaan
utamanya terletak di kawasan khas.

64. _Fasal 55_ bertujuan untuk memperuntukkan bahawa cukai perkhidmatan

hendaklah dikenakan dan dilevikan oleh mana-mana orang berdaftar di Malaysia
yang memberikan perkhidmatan bercukai ke kawasan khas.

65. _Fasal 56_ bertujuan untuk memberi Menteri kuasa untuk menetapkan

apa-apa perkhidmatan yang diberikan di dalam atau di antara kawasan khas
atau di antara kawasan khas dengan kawasan ditetapkan supaya dikenakan
cukai perkhidmatan.

Bahagian X

66. Bahagian X memperkatakan peruntukan yang berhubungan dengan

penguatkuasaan Akta yang dicadangkan.

67. _Fasal 57 memperkatakan kewajipan seseorang untuk memberi maklumat_

atau mengemukakan barang, dokumen, artikel atau benda sebagaimana yang
dikehendaki oleh pegawai cukai perkhidmatan yang hak.

68. _Fasal 58_ bertujuan untuk memberi mana-mana pegawai kanan cukai

perkhidmatan kuasa untuk mempunyai akses kepada mana-mana tempat
atau premis di mana orang yang memberikan perkhidmatan menjalankan
perniagaannya. Fasal ini juga memperuntukkan kuasa penguatkuasaan tertentu
untuk dijalankan oleh pegawai kanan cukai perkhidmatan apabila memasuki
tempat atau premis itu.

69. _Fasal 59_ bertujuan untuk membolehkan mana-mana pegawai kanan

cukai perkhidmatan di bawah fasal 57 dan 58 untuk mendapatkan akses kepada
apa-apa maklumat berekod atau data berkomputer.

70. _Fasal 60 bertujuan untuk memberi Majistret kuasa untuk mengeluarkan suatu_

waran geledah yang memberi mana-mana pegawai kanan cukai perkhidmatan
kuasa untuk memasuki apa-apa tempat, premis atau pengangkut dan menyita
apa-apa barang, dokumen, artikel atau benda yang boleh memberikan keterangan
mengenai pelakuan apa-apa kesalahan di bawah Akta yang dicadangkan. Waran
yang dikeluarkan itu juga boleh memberi mana-mana pegawai kanan cukai
perkhidmatan kuasa untuk menangkap mana-mana orang yang berada di dalam
tempat, premis atau pengangkut itu.

71. _Fasal 61 bertujuan untuk memberi pegawai kanan cukai perkhidmatan kuasa_

untuk menggeledah tanpa waran mana-mana tempat, premis atau pengangkut
jika terdapat sebab yang munasabah untuk mempercayai bahawa oleh sebab
apa-apa kelewatan dalam memperoleh suatu waran geledah di bawah fasal 60
barang, dokumen, artikel atau benda itu yang boleh memberikan keterangan
mengenai pelakuan suatu kesalahan mungkin akan dipindahkan. Bagi maksud
_fasal ini, pegawai kanan cukai perkhidmatan boleh menjalankan semua kuasa_
di bawah _fasal 60._


-----

92 _Rang Undang-Undang_

72. _Fasal 62 bertujuan untuk memberi pegawai cukai perkhidmatan yang hak kuasa_

untuk menyita barang, dokumen, artikel atau benda yang berkenaan dengannya telah
dilakukan apa-apa kesalahan di bawah Akta yang dicadangkan, atau pelanggaran
apa-apa peruntukan Akta yang dicadangkan, atau kemungkiran apa-apa syarat
yang tertakluk kepadanya suatu pendaftaran telah diluluskan.

73. _Fasal 63 bertujuan untuk memberi mana-mana pegawai cukai perkhidmatan_

yang hak kuasa untuk menangkap tanpa waran.

Bahagian XI

74. Bahagian XI memperkatakan peruntukan yang berhubungan dengan

perbicaraan dan prosiding.

75. _Fasal 64 bertujuan untuk memperuntukkan bidang kuasa Mahkamah Sesyen_

untuk membicarakan apa-apa kesalahan di bawah Akta yang dicadangkan.

76. _Fasal 65_ bertujuan untuk memperuntukkan bahawa apa-apa perakuan

yang ditandatangani oleh Ketua Pengarah yang berhubungan dengan perkara
yang dinyatakan di bawah fasal ini menjadi keterangan prima facie mengenai
fakta yang dinyatakan dalam perakuan itu.

77. _Fasal 66_ memperkatakan obligasi kerahsiaan.

78. _Fasal 67_ memperkatakan perlindungan pemberi maklumat daripada

diketahui.

79. _Fasal 68 memperkatakan beban pembuktian bagi pertikaian tertentu yang_

timbul dalam mana-mana pendakwaan.

80. _Fasal 69_ bertujuan untuk menghendaki mahkamah yang di hadapannya

seseorang didapati bersalah untuk memerintahkan orang itu supaya membayar
kepada Ketua Pengarah amaun cukai perkhidmatan yang genap masa dan kena
dibayar, atau penalti yang kena dibayar, di bawah Akta yang dicadangkan.

81. _Fasal 70 bertujuan untuk tidak membenarkan apa-apa kos prosiding atau_

ganti rugi diawardkan berkenaan dengan apa-apa barang, dokumen, artikel
atau benda yang disita melainkan jika penyitaan itu dibuat tanpa sebab yang
munasabah.

Bahagian XII

82. Bahagian XII memperkatakan peruntukan am.

83. _Fasal 71_ bertujuan untuk mengadakan peruntukan bagi kesalahan yang

berhubungan dengan pengelakan cukai perkhidmatan.

84. _Fasal 72 bertujuan untuk mengadakan peruntukan bagi kesalahan memberi_

maklumat yang tidak betul yang berhubungan dengan tanggungan terhadap
cukai perkhidmatan.


-----

_Cukai Perkhidmatan_ 93

85. _Fasal 73_ bertujuan untuk mengadakan peruntukan bagi kesalahan

mendapatkan bayaran balik secara tidak wajar di bawah Akta yang dicadangkan.

86. _Fasal 74 bertujuan untuk membenarkan seseorang pekerja bagi seseorang_

untuk membuat urusan bagi pihak orang itu.

87. _Fasal 75_ bertujuan untuk melarang seseorang untuk membuat apa-apa

urusan bagi pihak mana-mana orang kena cukai kecuali tentang perkara yang
berkaitan dengan apa-apa pembayaran balik, peremitan, pengecualian, atau
apa-apa perkara lain sebagaimana yang diluluskan oleh Ketua Pengarah,
di bawah Akta yang dicadangkan.

88. _Fasal 76 memperkatakan kesalahan yang dilakukan oleh seorang pekerja_

bagi orang kena cukai atau oleh orang yang diberi kuasa untuk membuat
urusan bagi pihak orang kena cukai di bawah _fasal 74_ atau oleh orang yang
tidak diberi kuasa.

89. _Fasal 77 bertujuan untuk mengadakan peruntukan bagi kesalahan kerana_

menghalang, dsb., mana-mana pegawai cukai perkhidmatan yang hak dalam
menunaikan kewajipannya di bawah Akta yang dicadangkan.

90. _Fasal 78_ memperkatakan kesalahan yang dilakukan oleh suatu syarikat,

dsb.

91. _Fasal 79_ bertujuan untuk mengadakan peruntukan bagi penalti am.

92. _Fasal 80_ bertujuan untuk mengadakan peruntukan bagi pengkompaunan

kesalahan.

93. _Fasal 81_ bertujuan untuk membenarkan mana-mana orang yang terkilan

untuk memohon kepada Ketua Pengarah bagi kajian semula keputusannya.
_Fasal_ ini juga membenarkan mana-mana orang yang terkilan untuk membuat
rayuan kepada Tribunal Rayuan Kastam yang berhubungan dengan keputusan
kajian semula atau keputusan di bawah apa-apa peruntukan lain Akta yang
dicadangkan.

94. _Fasal 82 bertujuan untuk menghendaki pelikuidasi suatu syarikat untuk_

memberikan notis mengenai penggulungan syarikat itu kepada Ketua Pengarah
dan untuk mengetepikan apa-apa jumlah wang daripada aset itu sebagaimana
yang didapati oleh Ketua Pengarah sebagai mencukupi untuk mengadakan
peruntukan bagi apa-apa cukai perkhidmatan yang atau yang akan selepas
itu menjadi genap masa dan kena dibayar berkenaan dengan syarikat itu.
Pelikuidasi itu juga dikehendaki untuk membayar cukai perkhidmatan itu.

95. _Fasal 83 bertujuan untuk menghendaki penerima bagi harta orang berdaftar_

untuk memberikan notis mengenai pelantikannya kepada Ketua Pengarah dan
untuk mengetepikan apa-apa jumlah wang daripada aset sebagaimana yang
didapati oleh Ketua Pengarah sebagai mencukupi untuk mengadakan peruntukan
bagi apa-apa cukai perkhidmatan yang atau yang akan selepas itu menjadi
genap masa dan kena dibayar berkenaan dengan perkhidmatan itu. Penerima
itu juga dikehendaki untuk membayar cukai perkhidmatan itu.


-----

94 _Rang Undang-Undang_

96. _Fasal 84 bertujuan untuk memberi Ketua Pengarah kuasa untuk menghendaki_

orang berdaftar untuk mengemukakan suatu perakuan audit setiap tahun.

97. _Fasal 85 bertujuan untuk memperuntukkan bahawa permulaan prosiding_

atau pengenaan suatu penalti, denda atau tempoh pemenjaraan di bawah Akta
yang dicadangkan atau pengkompaunan suatu kesalahan di bawah fasal 80 tidak
boleh melepaskan mana-mana orang daripada tanggungan untuk membayar
cukai perkhidmatan, surcaj, penalti, fi atau wang lain di bawah Akta yang
dicadangkan.

98. _Fasal 86_ memperkatakan penyampaian notis, arahan atau dokumen lain

yang dikehendaki di bawah Akta yang dicadangkan.

99. _Fasal 87 bertujuan untuk membenarkan Ketua Pengarah untuk menyediakan_

suatu perkhidmatan eletronik kepada mana-mana pengguna berdaftar bagi
pemfailan atau pengemukaan apa-apa permohonan, penyata, perisytiharan
atau apa-apa dokumen lain, dan penyampaian apa-apa notis, arahan, perintah,
permit, resit atau apa-apa dokumen lain.

100. _Fasal 88_ bertujuan untuk mengadakan peruntukan bagi perlindungan

pegawai cukai perkhidmatan daripada tanggungan dalam penjalanan pelaksanaan
kewajipannya di bawah Akta yang dicadangkan.

101. _Fasal 89_ bertujuan untuk membenarkan Ketua Pengarah untuk

memerintahkan apa-apa ganjaran dibayar kepada mana-mana pegawai cukai
perkhidmatan atau orang lain bagi perkhidmatan yang diberi yang menuju
kepada pengesanan kesalahan terhadap Akta yang ditetapkan.

102. _Fasal 90_ bertujuan untuk memberi Ketua Pengarah kuasa untuk

mengenakan fi berkenaan dengan apa-apa perkhidmatan yang diberikan olehnya
atau oleh mana-mana pegawai cukai perkhidmatan yang tidak dikehendaki
untuk diberikan di bawah Akta yang dicadangkan dan yang baginya tiada fi
ditetapkan di bawah mana-mana undang-undang bertulis.

103. _Fasal 91_ bertujuan untuk memberi Menteri kuasa untuk membuat

peraturan-peraturan bagi maksud Akta yang dicadangkan.

Bahagian XIII

104. Bahagian XIII memperkatakan peruntukan kecualian dan peralihan.

105. _Fasal 92, 93, 94_ dan 95 memperkatakan peruntukan kecualian dan

peralihan bagi pelaksanaan sistem percukaian baharu, iaitu cukai perkhidmatan,
di bawah Akta yang dicadangkan yang akan menggantikan cukai barang dan
perkhidmatan yang dikenakan di bawah Akta Cukai Barang dan Perkhidmatan 2014.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)3119]


-----

