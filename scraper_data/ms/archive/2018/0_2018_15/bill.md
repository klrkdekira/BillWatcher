---
Year: 2018
Bill: D.R.16/2018 - Rang Undang-undang Suruhanjaya Pengangkutan Awam Darat (Pembubaran) 2018 (Lulus)
Title: D.R.16/2018 - Rang Undang-undang Suruhanjaya Pengangkutan Awam Darat (Pembubaran) 2018 (Lulus)
Download URL: https://www.parlimen.gov.my/files/billindex/pdf/2018/D.R.%2016_2018%20-%20bm.pdf
URL: https://www.parlimen.gov.my/files/billindex/pdf/2018/D.R.%2016_2018%20-%20bm.pdf
---
---
Reading:
D.R.16/2018
Bacaan Pertama Pada:13/08/2018
Bacaan Kedua Pada:16/08/2018
Dibentang Oleh:YB Tuan Loke Siew Fook - Menteri Pengangkutan
Diluluskan Pada:16/08/2018
Dibentang Oleh:YB Tuan Loke Siew Fook - Menteri Pengangkutan
---

_Suruhanjaya Pengangkutan Awam Darat (Pembubaran)_ 1

**D.R. 16/2018**

RANG UNDANG-UNDANG SURUHANJAYA

PENGANGKUTAN AWAM DARAT (PEMBUBARAN) 2018

SUSUNAN FASAL

_Fasal_

1. Tajuk ringkas dan permulaan kuat kuasa

2. Tafsiran

3. Pemansuhan dan pembubaran

4. Pemindahan kuasa, hak, dsb.

5. Pemindahan Kumpulan Wang Suruhanjaya Pengangkutan Awam Darat

6. Kontrak yang sedia ada, dsb.

7. Penerusan prosiding

8. Penerusan undang-undang, dsb.

9. Peletakhakan harta, dsb.


-----

_Rang Undang-Undang_


-----

_Suruhanjaya Pengangkutan Awam Darat (Pembubaran)_ 3

RANG UNDANG-UNDANG

_b e r n a m a_

Suatu Akta untuk memansuhkan Akta Suruhanjaya Pengangkutan
Awam Darat 2010 [Akta 714], untuk membubarkan Suruhanjaya
Pengangkutan Awam Darat yang ditubuhkan di bawah Akta itu,
untuk mengadakan peruntukan bagi peletakhakan hartanya pada
Kerajaan dan untuk mengadakan peruntukan bagi perkara yang
berkaitan.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Suruhanjaya Pengangkutan
Awam Darat (Pembubaran) 2018.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“Menteri” ertinya Menteri yang dipertanggungkan dengan
tanggungjawab bagi pengangkutan;


-----

4 _Rang Undang-Undang_

“Pesuruhjaya Tanah Persekutuan” ertinya Pesuruhjaya Tanah
Persekutuan yang dilantik di bawah Akta Pesuruhjaya Tanah
Persekutuan 1957 [Akta 349];

“Suruhanjaya” ertinya Suruhanjaya Pengangkutan Awam Darat
yang ditubuhkan di bawah seksyen 3 Akta Suruhanjaya Pengangkutan
Awam Darat 2010 [Akta 714].

**Pemansuhan dan pembubaran**

**3. Akta Suruhanjaya Pengangkutan Awam Darat 2010 dimansuhkan**
dan Suruhanjaya yang ditubuhkan di bawah Akta itu dibubarkan.

**Pemindahan kuasa, hak, dsb.**

**4. Segala kuasa, hak, kewajipan, liabiliti dan obligasi yang sebaik**
sebelum tarikh permulaan kuat kuasa Akta ini adalah kuasa, hak,
kewajipan, liabiliti dan obligasi Suruhanjaya hendaklah, pada tarikh
permulaan kuat kuasa Akta ini, diturunkan kepada Kerajaan.

**Pemindahan Kumpulan Wang Suruhanjaya Pengangkutan**
**Awam Darat**

**5.** Semua wang yang ada pada, atau kena dibayar kepada,
Kumpulan Wang Suruhanjaya Pengangkutan Awam Darat, pada
tarikh permulaan kuat kuasa Akta ini, hendaklah dipindahkan
kepada Kerajaan.

**Kontrak yang sedia ada, dsb.**

**6. Segala perjanjian, surat ikatan, dokumen dan surat cara lain**
yang wujud sebaik sebelum tarikh permulaan kuat kuasa Akta ini
dan menyentuh mana-mana harta atau wang yang dipindahkan
di bawah Akta ini hendaklah terus berkuat kuasa dan berkesan
sepenuhnya, terhadap atau memihak kepada Kerajaan, dan boleh
dikuatkuasakan sepenuhnya dan dengan berkesannya seolah-olah,
bukannya Suruhanjaya, tetapi Kerajaan yang telah dinamakan
dalam perjanjian, surat ikatan, dokumen dan surat cara lain itu
dan telah menjadi suatu pihak kepada perjanjian, surat ikatan,
dokumen dan surat cara lain itu.


-----

_Suruhanjaya Pengangkutan Awam Darat (Pembubaran)_ 5

**Penerusan prosiding**

**7. (1) Apa-apa prosiding atau kausa tindakan yang belum selesai**
atau yang wujud sebaik sebelum tarikh permulaan kuat kuasa
Akta ini oleh atau terhadap Suruhanjaya bolehlah diteruskan atau
dimulakan oleh atau terhadap Kerajaan sebagaimana prosiding itu
boleh diteruskan atau dimulakan oleh atau terhadap Suruhanjaya
jika Akta ini tidak diluluskan.

(2) Apa-apa rayuan yang dibawa, atau apa-apa kebenaran
untuk merayu yang dipohon, pada atau selepas tarikh permulaan
kuat kuasa Akta ini, terhadap sesuatu keputusan yang diberikan
sebelum tarikh permulaan kuat kuasa Akta ini dalam mana-mana
prosiding undang-undang yang Suruhanjaya menjadi suatu pihak
boleh dibawa oleh atau terhadap Kerajaan sebagaimana prosiding
undang-undang itu boleh dibawa oleh atau terhadap Suruhanjaya
jika Akta ini tidak diluluskan.

**Penerusan undang-undang, dsb.**

**8. (1) Tertakluk kepada Akta ini, semua undang-undang bertulis**
termasuk perundangan subsidiari yang berkuat kuasa sebaik sebelum
tarikh permulaan kuat kuasa Akta ini hendaklah, sehingga dipinda
atau dibatalkan, terus berkuat kuasa dan ditafsirkan seolah-olah
Akta ini tidak pernah diluluskan.

(2) Apa-apa sebutan dalam mana-mana undang-undang bertulis
termasuk perundangan subsidiari atau dokumen mengenai Suruhanjaya
hendaklah ditafsirkan sebagai sebutan mengenai Kerajaan.

**Peletakhakan harta, dsb.**

**9.** (1) Tertakluk kepada Akta ini, Menteri boleh, dari semasa
ke semasa, melalui perintah yang disiarkan dalam Warta, menetapkan
suatu tarikh peletakhakan dan pada tarikh itu semua harta, hak,
kepentingan, obligasi dan liabiliti Suruhanjaya yang dinyatakan
oleh Menteri dalam perintah itu hendaklah, menurut kuasa Akta
ini, dipindahkan kepada dan terletak hak pada Kerajaan tanpa
apa-apa pemindahhakan, penyerahhakan atau pemindahan.


-----

6 _Rang Undang-Undang_

(2) Tiap-tiap harta, hak, kepentingan, obligasi dan liabiliti yang
dipindahkan kepada dan terletak hak pada Suruhanjaya hendaklah
dipindahkan kepada dan terletak hak pada Kerajaan dengan
hakmilik, estet atau kepentingan yang serupa dan dengan tempoh
pemegangan yang serupa sebagaimana harta, hak, kepentingan,
obligasi dan liabiliti itu terletak hak atau dipegang sebaik sebelum
tarikh peletakhakan itu.

(3) Mana-mana tanah yang sebaik sebelum tarikh permulaan
kuat kuasa Akta ini terletak hak pada Suruhanjaya hendaklah,
pada tarikh peletakhakan, terletak hak pada Pesuruhjaya Tanah
Persekutuan bagi maksud Kerajaan.

(4) Jika menurut kuasa subseksyen (1), apa-apa harta dipindahkan
kepada dan terletak hak pada Kerajaan, peruntukan Bahagian Tiga
Puluh Kanun Tanah Negara 1965 [Akta 56 Tahun 1965] hendaklah,
bagi maksud melaksanakan pendaftaran bagi peletakhakan itu,
terpakai bagi Kerajaan.

(5) Mana-mana harta dan aset selain tanah yang sebaik sebelum
tarikh permulaan kuat kuasa Akta ini terletak hak pada Suruhanjaya
hendaklah, pada tarikh peletakhakan, terletak hak pada Kerajaan.

(6) Dalam hal hak, kepentingan, obligasi dan liabiliti yang
berbangkit di bawah apa-apa pinjaman yang terletak hak pada
Kerajaan pada tarikh peletakhakan, Kerajaan boleh membuat
perjanjian atau perkiraan mengenai hak, kepentingan, obligasi
dan liabiliti itu dengan mana-mana orang lain.

HURAIAN

Rang Undang-Undang Suruhanjaya Pengangkutan Awam Darat (Pembubaran)
2018 (“Akta yang dicadangkan”) bertujuan untuk memansuhkan
Akta Suruhanjaya Pengangkutan Awam Darat 2010 [Akta 714], untuk membubarkan
Suruhanjaya Pengangkutan Awam Darat yang ditubuhkan di bawah Akta itu,
untuk mengadakan peruntukan bagi peletakhakan hartanya pada Kerajaan dan
untuk mengadakan peruntukan bagi perkara yang berkaitan.

2. _Fasal 1 mengandungi tajuk ringkas dan memberi Menteri kuasa untuk_
menetapkan tarikh permulaan kuat kuasa Akta yang dicadangkan.

3. _Fasal 2 mengandungi takrif perkataan dan ungkapan tertentu yang digunakan_
dalam Akta yang dicadangkan.


-----

_Suruhanjaya Pengangkutan Awam Darat (Pembubaran)_ 7

4. _Fasal 3_ mengadakan peruntukan bagi pemansuhan Akta Suruhanjaya
Pengangkutan Awam Darat 2010 dan pembubaran Suruhanjaya.

5. _Fasal 4_ mengadakan peruntukan bagi penurunan kuasa, hak, kewajipan,
liabiliti dan obligasi Suruhanjaya kepada Kerajaan.

6. _Fasal 5 memperuntukkan bahawa semua wang yang ada pada atau kena_
dibayar kepada Kumpulan Wang Suruhanjaya Pengangkutan Awam Darat
dipindahkan kepada Kerajaan.

7. _Fasal 6 mengadakan peruntukan bagi pengambilalihan oleh Kerajaan segala_
perjanjian, surat ikatan, dokumen dan surat cara lain yang sedia ada daripada
Suruhanjaya.

8. _Fasal 7 mengadakan peruntukan bagi penerusan prosiding undang-undang_
oleh atau terhadap Kerajaan sebagai ganti Suruhanjaya.

9. _Fasal 8_ mengadakan peruntukan bagi penerusan semua undang-undang
bertulis termasuk perundangan subsidiari dan apa-apa sebutan mengenai
Suruhanjaya dalam mana-mana undang-undang bertulis termasuk perundangan
subsidiari atau dokumen hendaklah ditafsirkan sebagai sebutan mengenai
Kerajaan.

10. _Fasal 9 mengandungi peruntukan yang berhubungan dengan peletakhakan_
pada Kerajaan semua harta, hak, kepentingan, obligasi dan liabiliti Suruhanjaya
yang dinyatakan oleh Menteri dalam perintah yang disiarkan dalam _Warta_
tanpa apa-apa pemindahhakan, penyerahhakan atau pemindahan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3116]


-----

