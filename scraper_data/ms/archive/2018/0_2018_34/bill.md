---
Year: 2018
Bill: D.R.35/2018 - RUU Undang-Undang Sivil (Pindaan) 2018 (Lulus)
Title: D.R.35/2018 - RUU Undang-Undang Sivil (Pindaan) 2018 (Lulus)
Download URL: https://www.parlimen.gov.my/files/billindex/pdf/2018/D.R.%2035_2018%20-bm.pdf
URL: https://www.parlimen.gov.my/files/billindex/pdf/2018/D.R.%2035_2018%20-bm.pdf
---
---
Reading:
D.R.35/2018
Bacaan Pertama Pada:11/12/2018
Bacaan Kedua Pada:11/04/2019
Dibentang Oleh:YB Tuan Mohamed Hanipa Bin Maidin - Tim. Menteri Di JPM
Diluluskan Pada:11/04/2019
Dibentang Oleh:YB Tuan Mohamed Hanipa Bin Maidin - Tim. Menteri Di JPM
---

_Undang-Undang Sivil (Pindaan)_ 1

**D.R. 35/2018**

RANG UNDANG-UNDANG

_b e r n a m a_

Suatu Akta untuk meminda Akta Undang-Undang Sivil 1956.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Undang-Undang Sivil
(Pindaan) 2018.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 2**

**2.** Akta Undang-Undang Sivil 1956 [Akta 67], yang disebut
“Akta ibu” dalam Akta ini, dipinda dalam seksyen 2 dengan
memasukkan selepas takrif “executor” takrif yang berikut:

‘ “persons with disabilities” has the meaning assigned to it
in the Persons with Disabilities Act 2008 [Act 685];’.


-----

2 _Rang Undang-Undang_

**Pindaan seksyen 7**

**3.** Seksyen 7 Akta ibu dipinda—

_(a)_ dengan menggantikan nota bahu dengan nota bahu yang

berikut:

“Compensation to persons entitled for loss occasioned

**by death”;**

_(b)_ dalam subseksyen (2), dengan menggantikan perkataan

“and child,” dengan perkataan “child and any person
with disabilities under the care,”;

_(c)_ dalam proviso kepada subseksyen (3)—

(i) dalam subperenggan (iv)(a)—

(A) dengan menggantikan perkataan “fifty five

years” dengan perkataan “sixty years”; dan

(B) dengan memotong perkataan “was in good

health but for the injury that caused his
death and”; dan

(ii) dalam subperenggan (iv)(d)—

(A) dengan menggantikan perkataan “fifty four

years” dengan perkataan “fifty-nine years”;
dan

(B) dengan menggantikan perkataan “figure 55”

dengan perkataan “figure 60”;

_(d)_ dalam subseksyen (3a), dengan menggantikan perkataan

“ten” dengan perkataan “thirty”;

_(e)_ dengan menggantikan subseksyen (3b) dengan subseksyen

yang berikut:

“(3b) A claim for damages for bereavement shall
only be for the benefit of—

_(a)_ the spouse of the person deceased;


-----

_Undang-Undang Sivil (Pindaan)_ 3

_(b)_ the child of the person deceased; and

_(c)_ the parents of the person deceased.”;

_(f)_ dalam subseksyen (3c), dengan menggantikan perkataan

“paragraph (3b)(b) for the benefit of the parents of the
person deceased” dengan perkataan “subsection (3b)”;
dan

_(g)_ dalam subseksyen (4), dengan menggantikan perkataan

“paragraph (3b)(b)” dengan perkataan “subsection (3b)”.

**Pindaan seksyen 11**

**4.** Seksyen 11 Akta ibu dipinda—

_(a)_ dengan menomborkan semula subseksyen yang sedia ada

sebagai subseksyen (1); dan

_(b) dengan memasukkan selepas subseksyen (1) yang_

dinomborkan semula itu subseksyen yang berikut:

“(2) Where interest is awarded under subsection (1)
for recovery of damages under section 6a of the
Limitation Act 1953 [Act 254], the interest may be
given for the whole or any part of the period between
the starting date and the date of the judgement.

(3) For the purposes of subsection (2), “starting
date” has the meaning assigned to it in the Limitation
Act 1953.”.

**Pindaan seksyen 28a**

**5.** Subseksyen 28a(2) Akta ibu dipinda—

_(a)_ dalam subperenggan _(c)(i)—_

(i) dengan menggantikan perkataan “fifty-five years”

dengan perkataan “sixty years”; dan

(ii) dengan memotong perkataan “was in good health

but for the injury and”; dan


-----

4 _Rang Undang-Undang_

_(b)_ dalam subperenggan _(d)(ii)—_

(i) dengan menggantikan perkataan “fifty-four years”

dengan perkataan “fifty-nine years”; dan

(ii) dengan menggantikan perkataan “figure 55” dengan

perkataan “figure 60”.

**Kecualian**

**6.** (1) Apa-apa tindakan atau prosiding di bawah seksyen 7 dan 28a
Akta ibu dan perkara yang berhubungan dengan tindakan atau
prosiding itu yang telah dimulakan atau belum selesai sebaik
sebelum tarikh permulaan kuat kuasa Akta ini hendaklah, pada
tarikh permulaan kuat kuasa Akta ini, diteruskan seolah-olah Akta
ibu tidak dipinda oleh Akta ini.

(2) Apa-apa tindakan yang dimulakan pada atau selepas tarikh
permulaan kuat kuasa Akta ini bagi apa-apa kausa tindakan yang
terakru sebelum tarikh permulaan kuat kuasa Akta ini hendaklah
diteruskan seolah-olah Akta ibu tidak dipinda oleh Akta ini.

HURAIAN

Rang Undang-Undang ini bertujuan untuk meminda Akta Undang-Undang
Sivil 1956 (“Akta 67”) untuk meluaskan kategori orang yang boleh membuat
tuntutan ganti rugi bagi kehilangan penanggung, untuk melanjutkan had umur
bagi maksud mentaksir kehilangan pendapatan dalam tuntutan ganti rugi bagi
kehilangan penanggung dan bagi kecederaan diri, untuk meminda peruntukan
bagi menentukan pendarab untuk mentaksir kehilangan pendapatan dan
kehilangan pendapatan masa hadapan, untuk menaikkan jumlah ganti rugi bagi
kesedihan dan untuk meluaskan kategori orang yang berhak untuk menuntut
ganti rugi bagi kesedihan.

2. _Fasal 1 mengandungi tajuk ringkas dan peruntukan mengenai permulaan_
kuat kuasa Akta yang dicadangkan.

3. _Fasal 2 bertujuan untuk meminda seksyen 2 Akta 67 untuk memasukkan_
takrif “persons with disabilities” ke dalam Akta 67.

4. _Fasal 3 bertujuan untuk meminda seksyen 7 Akta 67._

_Subfasal 3(a)_ bertujuan untuk menggantikan nota bahu kepada seksyen 7

Akta 67 untuk menyatakan orang yang berhak untuk menuntut ganti rugi bagi
kehilangan penanggung.


-----

_Undang-Undang Sivil (Pindaan)_ 5

_Subfasal 3(b) bertujuan untuk meminda subseksyen 7(2) Akta 67 untuk_

meluaskan kategori orang yang boleh menuntut ganti rugi bagi kehilangan
penanggung kepada orang kurang upaya di bawah jagaan orang yang kematiannya
disebabkan oleh perbuatan salah, pengabaian atau peninggalan. Dengan pindaan
yang dicadangkan ini, mana-mana orang kurang upaya mengikut pengertian Akta
Orang Kurang Upaya 2008 [Akta 685] yang di bawah jagaan orang yang mati
itu kini boleh menuntut ganti rugi bagi kehilangan penanggung. Peruntukan
sedia ada subseksyen 7(2) Akta 67 hanya membenarkan isteri, suami, ibu atau
bapa dan anak si mati untuk menuntut ganti rugi bagi kehilangan penanggung.

_Subperenggan 3(c)(i)(A)_ bertujuan untuk meminda subperenggan (iv)(a)

proviso kepada subseksyen 7(3) Akta 67 untuk melanjutkan had umur bagi
maksud mentaksir kehilangan pendapatan dalam tuntutan ganti rugi bagi
kehilangan penanggung. Sebelum pindaan ini, kehilangan pendapatan tidak
akan dipertimbangkan jika orang yang mati itu telah mencapai umur lima puluh
lima tahun pada masa kematiannya. Walau bagaimanapun, memandangkan umur
persaraan bagi pegawai perkhidmatan awam telah dilanjutkan ke umur enam
puluh tahun mengikut Akta Pencen (Pindaan) 2011 [Akta A1409] dan umur
persaraan minimum bagi pekerja di bawah kontrak perkhidmatan dengan majikan
telah ditetapkan pada umur enam puluh tahun mengikut Akta Umur Persaraan
Minimum 2012 [Akta 753], pindaan yang dicadangkan kepada peruntukan itu
adalah selaras dengan kedua-dua undang-undang tersebut memandangkan kini
seseorang itu boleh bekerja sehingga umur enam puluh tahun.

_Subperenggan 3(c)(i)(B)_ bertujuan untuk meminda subperenggan (iv)(a)

proviso kepada subseksyen 7(3) Akta 67 untuk memotong kehendak “kesihatan
yang baik” sebelum kematian si mati. Ini adalah kerana dengan perkembangan
teknologi dalam bidang perubatan dan rawatan perubatan seseorang masih boleh
bekerja dengan produktif walaupun orang itu tidak sihat. Dengan pindaan yang
dicadangkan ini, faktor kesihatan akan hanya dijadikan asas bagi mengurangkan
award bagi kehilangan pendapatan.

_Perenggan 3(c)(ii)_ bertujuan untuk meminda subprenggan (iv)(d) proviso

kepada subseksyen 7(3) Akta 67 berkenaan dengan pengiraan pendarab bagi
pentaksiran kehilangan pendapatan.

_Subfasal 3(d)_ bertujuan untuk meminda subseksyen 7(3a) Akta 67 untuk

menaikkan amaun ganti rugi bagi kesedihan daripada sepuluh ribu ringgit yang
sedia ada kepada tiga puluh ribu ringgit.

_Subfasal 3(e)_ bertujuan untuk meminda subseksyen 7(3b) Akta 67 untuk

memasukkan anak kepada si mati dalam kategori orang yang berhak untuk
menuntut ganti rugi bagi kesedihan. Sebelum pindaan ini, hanya pasangan
kepada si mati dan ibu bapa kepada si mati yang merupakan orang yang
belum dewasa dan tidak pernah berkahwin yang boleh membuat tuntutan bagi
kesedihan di bawah subseksyen 7(3a) Akta 67.

5. _Fasal 4_ bertujuan untuk meminda seksyen 11 Akta 67 sebagai pindaan
berbangkit kepada kemasukan seksyen baharu 6a ke dalam Akta Had Masa
1953 [Akta 254]. Seksyen baharu 6a Akta 254 membolehkan seseorang untuk
mengambil tindakan atas kecuaian yang melibatkan kerosakan pendam dalam
kes pembinaan yang ditemukan di luar tempoh had masa enam tahun dari


-----

6 _Rang Undang-Undang_

tarikh kausa tindakan itu terakru. Disebabkan terdapat suatu pelanjutan tempoh
had masa di bawah seksyen baharu itu, maka pindaan yang dicadangkan
ini bertujuan untuk memperuntukkan bahawa apa-apa bunga yang diberikan
oleh Mahkamah bagi mendapatkan ganti rugi di bawah seksyen baharu 6a
Akta 254 hendaklah bagi semua atau sebahagian daripada tempoh antara
penemuan kerosakan itu dengan tarikh penghakiman, dan bukannya daripada
tarikh kausa tindakan itu terakru.

6. _Fasal 5_ bertujuan untuk meminda seksyen 28a Akta 67.

_Perenggan 5(a)(i)_ bertujuan untuk meminda subperenggan 28a(2)(c)(i)

Akta 67 untuk melanjutkan had umur bagi maksud mentaksir kehilangan
pendapatan masa hadapan dalam tuntutan ganti rugi bagi kecederaan diri yang
tidak menyebabkan kematian. Sebelum pindaan ini, kehilangan pendapatan masa
hadapan tidak akan diambil kira jika plaintif telah mencapai umur lima puluh
lima tahun pada masa kecederaannya. Walau bagaimanapun, memandangkan
umur persaraan bagi pegawai perkhidmatan awam telah dilanjutkan ke umur
enam puluh tahun mengikut Akta Pencen (Pindaan) 2011 [Akta A1409] dan
umur persaraan minimum bagi pekerja di bawah kontrak perkhidmatan dengan
majikan telah ditetapkan pada umur enam puluh tahun mengikut Akta Umur
Persaraan Minimum 2012 [Akta 753], pindaan yang dicadangkan kepada
peruntukan itu selaras dengan kedua-dua undang-undang tersebut memandangkan
kini seseorang itu boleh bekerja sehingga umur enam puluh tahun.

_Perenggan 5(a)(ii)_ bertujuan untuk meminda subperenggan 28a(2)(c)(i)

Akta 67 untuk memotong kehendak “kesihatan yang baik” sebelum kecederaan
plaintif. Ini adalah kerana dengan perkembangan teknologi dalam bidang
perubatan dan rawatan perubatan seseorang masih boleh bekerja dengan
produktif walaupun orang itu tidak sihat. Dengan pindaan yang dicadangkan
ini, faktor kesihatan akan hanya dijadikan asas bagi mengurangkan award bagi
kehilangan pendapatan masa hadapan.

_Subfasal 5(b) bertujuan untuk meminda subperenggan 28a(2)(d)(ii) Akta 67_

berkenaan dengan pengiraan pendarab bagi pentaksiran kehilangan pendapatan
masa hadapan.

7. _Fasal 6_ memperkatakan peruntukan kecualian.

8. Pindaan lain yang tidak diperkatakan dengan khusus dalam Huraian ini
merupakan pindaan yang kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3092]


-----

