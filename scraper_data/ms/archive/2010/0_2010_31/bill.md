---
Year: 2010
Bill: D.R.30/2010 - Rang Undang-Undang Penilai, Pentaksir dan Ejen Harta Tanah (Pindaan) 2010 (Lulus)
Title: D.R.30/2010 - Rang Undang-Undang Penilai, Pentaksir dan Ejen Harta Tanah (Pindaan) 2010 (Lulus)
Download URL: https://www.parlimen.gov.my/files/billindex/pdf/2010/DR302010.pdf
URL: https://www.parlimen.gov.my/files/billindex/pdf/2010/DR302010.pdf
---
---
Reading:
D.R.30/2010
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:29/06/2011
Dibentang Oleh:Y.B. Senator Dato Donald Lim Siang Chai, Timbalan Menteri Kewangan
---

_Penilai, Pentaksir dan Ejen Harta Tanah (Pindaan)_ 1

**D.R. 30/2010**

RANG UNDANG-UNDANG

_b e r n a m a_

Suatu Akta bagi meminda Akta Penilai, Pentaksir dan Ejen Harta
Tanah 1981.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas**

**1. Akta ini bolehlah dinamakan Akta Penilai, Pentaksir dan Ejen**
Harta Tanah (Pindaan) 2010.

**Pindaan seksyen 2**

**2. Akta Penilai, Pentaksir dan Ejen Harta Tanah [Akta 242], yang**
disebut “Akta ibu” dalam Akta ini, dipinda dalam seksyen 2—

_(a)_ dalam takrif “amalan perejenan harta tanah”—

(i) dengan memasukkan selepas perkataan “orang ramai”
perkataan “atau kepada mana-mana individu atau
firma”; dan

(ii) dengan memasukkan selepas perkataan “penyewaan
tanah dan bangunan dan mengenai apa-apa
kepentingan dalamnya” perkataan “termasuk
tindakan membuat makluman tentang adanya tanah,
bangunan atau apa-apa kepentingan dalamnya untuk
jualan atau pelupusan lain itu, pembelian atau
pengambilan lain, pemajakan atau penyewaan”;


-----

2 _Rang Undang-Undang_

_(b)_ dalam takrif “ditetapkan”, dengan memasukkan selepas
perkataan “garis panduan,” perkataan “standard,”;

_(c)_ dengan memasukkan selepas takrif “Menteri” takrif yang
berikut:

‘ “pemohon” ertinya seorang penilai, pentaksir atau
ejen harta tanah perseorangan berdaftar atau suatu firma
penilaian, pentaksir atau ejen harta tanah berdaftar,
mengikut mana-mana yang berkenaan;’;

_(d)_ dalam takrif “pengurus harta”, dengan menggantikan
perkataan “menguruskan dan” dengan perkataan
“menguruskan atau menyenggarakan atau”; dan

_(e)_ dalam takrif “pengurusan harta”—

(i) dengan menggantikan perkataan “pengurusan dan”
dengan perkataan “pengurusan atau penyenggaraan
atau”; dan

(ii) dalam perenggan (d), dengan menggantikan perkataan
“dan pembelian” dengan perkataan “, pembelian
dan penyewaan”.

**Pindaan seksyen 4**

**3. Seksyen 4 Akta ibu dipinda—**

_(a)_ dengan memasukkan selepas subseksyen (1) subseksyen
yang berikut:

“(1A) Bagi maksud menyediakan perkhidmatan
penyelidikan di bawah perenggan (1)(bc), Ketua
Pengarah boleh—

_(a)_ menjalankan penyelidikan asas atau gunaan;

_(b)_ memberikan perkhidmatan nasihat atau
perundingan;

_(c)_ mentauliahkan atau mengambil kerja mana-mana
orang untuk melakukan penyelidikan;

_(d)_ mengeluarkan apa-apa bantuan; dan


-----

_Penilai, Pentaksir dan Ejen Harta Tanah (Pindaan)_ 3

_(e)_ menyelaraskan penjalanan penyelidikan yang
dilakukan oleh Ketua Pengarah atau manamana orang lain.”; dan

_(b)_ dalam subseksyen (4)—

(i) dengan memasukkan selepas perkataan “dalam”
perkataan “perenggan (1)(bc) dan”; dan

(ii) dengan menggantikan perkataan “apa-apa fi” dengan
perkataan “ke atas mana-mana orang atau golongan
orang apa-apa fi dan caj”.

**Pindaan seksyen 10**

**4. Seksyen 10 Akta ibu dipinda—**

_(a)_ dalam perenggan (hb), dengan memotong perkataan “dan”
di hujung perenggan itu; dan

_(b)_ dengan memasukkan selepas perenggan _(hb) perenggan_
yang berikut:

“(hc) menetapkan kaedah-kaedah mengenai pengambilan
insurans tanggung rugi profesional bagi penilai,
pentaksir dan ejen harta tanah terhadap apaapa kelas liabiliti profesional;

_(hd) menetapkan standard, arahan, surat pekeliling atau_
garis panduan untuk melaksanakan peruntukan
Bahagian III hingga Bahagian VIII; dan”.

**Seksyen baru 10A**

**5. Akta ibu dipinda dengan memasukkan selepas seksyen 10**
seksyen yang berikut:

“Jawatankuasa

**10A. (1) Lembaga boleh melantik apa-apa jawatankuasa**
sebagaimana yang difikirkan patut oleh Lembaga untuk
membantunya dalam melaksanakan fungsi-fungsinya di bawah
Akta ini.


-----

4 _Rang Undang-Undang_

(2) Jawatankuasa hendaklah terdiri daripada dua orang atau
lebih yang merupakan anggota Lembaga atau mana-mana
orang lain yang difikirkan patut oleh Lembaga.

(3) Tatacara dan fungsi mana-mana jawatankuasa yang
dilantik di bawah subseksyen (1) hendaklah ditentukan oleh
Lembaga.

(4) Lembaga boleh, secara bertulis, mewakilkan kepada
jawatankuasa mana-mana fungsinya selain fungsi yang
dikehendaki oleh Menteri secara nyata melalui kaedah-kaedah
supaya dilaksanakan oleh Lembaga.”.

**Pindaan seksyen 12**

**6. Perenggan 12(2)(e) Akta ibu dipinda—**

_(a)_ dengan memotong perkataan “yang dikelolakan oleh
Lembaga”; dan

_(b)_ dengan memasukkan selepas perkataan “brosur,” perkataan
“buku panduan,”.

**Pindaan seksyen 16**

**7. Seksyen 16 Akta ibu dipinda—**

_(a)_ dalam subseksyen (1), dengan memasukkan selepas perkataan
“dalam borang yang ditetapkan oleh Lembaga” perkataan
“dan tertakluk kepada apa-apa syarat atau sekatan yang
difikirkan oleh Lembaga patut dikenakan”;

_(b)_ dengan memasukkan selepas subseksyen (1) subseksyen
yang berikut:

“(1A) Bagi maksud subseksyen (1), kuasa untuk
menjalankan amalan sebagai seorang penilai, pentaksir
atau ejen harta tanah berdaftar perseorangan hendaklah
tertakluk kepada syarat bahawa amalan itu adalah
menurut seksyen 23.”; dan

_(c)_ dalam subseksyen (2), dengan menggantikan perkataan
“Menteri” dengan perkataan “Lembaga”.


-----

_Penilai, Pentaksir dan Ejen Harta Tanah (Pindaan)_ 5

**Pindaan seksyen 17**

**8. Subseksyen 17(1) Akta ibu dipinda dengan memasukkan selepas**
perenggan _(aa) perenggan yang berikut:_

“(ab) dia tidak pernah membuat pernyataan atau mengesahkan
atau mengaku saksi dokumen yang palsu atau mengelirukan
dalam sesuatu butir matan;

_(ac) dia tidak secara tidak jujur merahsiakan fakta matan;_

_(ad) dia tidak memberikan maklumat yang palsu;”._

**Seksyen baru 17A**

**9. Akta ibu dipinda dengan memasukkan selepas seksyen 17**
seksyen yang berikut:

“Pendaftaran penilai percubaan

**17A. (1) Tertakluk kepada peruntukan Akta ini, tiap-tiap**
orang berhak menuntut namanya dimasukkan sebagai penilai
percubaan di bawah Daftar Penilai Percubaan/Ejen Harta Tanah
Percubaan setelah membuat permohonan kepada Lembaga dan
membuktikan sehingga Lembaga berpuas hati bahawa—

_(a)_ dia telah mencapai umur 21 tahun dan sempurna akal,
berkelakuan baik dan tidak disabitkan atas apa-apa
kesalahan yang melibatkan fraud atau kecurangan
atau keburukan akhlak dalam tempoh lima tahun
sebelum sahaja tarikh permohonannya;

_(b)_ dia bukan bankrap yang belum dilepaskan;

_(c)_ dia telah memenuhi kehendak seksysen 18;

_(d)_ dia telah membuat suatu akuan dalam borang dan
mengikut cara yang ditetapkan oleh Lembaga;

_(e)_ dia telah membayar fi yang ditetapkan oleh Lembaga;
dan

_(f)_ dia telah mengemukakan semua dokumen yang
dikehendaki oleh Lembaga.


-----

6 _Rang Undang-Undang_

(2) Lembaga boleh menghendaki supaya pemohon
mengemukakan apa-apa dokumen tambahan sebagaimana
yang difikirkan oleh Lembaga berkaitan supaya Lembaga
berpuas hati tentang apa-apa perkara yang disebut dalam
subseksyen (1).”.

**Pindaan seksyen 19**

**10.** Seksyen 19 Akta ibu dipinda—

_(a)_ dalam perenggan _(a)—_

(i) dengan memasukkan selepas perkataan “bangunan”
perkataan “dan segala kepentingan mengenainya”;
dan

(ii) dengan menggantikan perkataan “atau jentera”
dengan perkataan “, jentera, peralatan”; dan

_(b)_ dalam perenggan _(b), dengan memasukkan selepas_
perkataan “bangunan” perkataan “dan segala kepentingan
mengenainya”.

**Pindaan seksyen 21**

**11. Seksyen 21 Akta ibu dipinda—**

_(a)_ dalam perenggan (1)(a)—

(i) dengan memasukkan selepas perkataan ‘ “Pengurus
Harta” ’ perkataan ‘, “Ejen Pengurusan”, “Pengurus
Kemudahan”, “Pengurus Penyenggaraan Bangunan”,
“Pengurus Kemudahan Bangunan”, “Pengurus
Bangunan” ’; dan

(ii) dengan memasukkan selepas perkataan “penilai
berdaftar atau pentaksir berdaftar” perkataan
“atau bahawa dia melibatkan diri dalam amalan
atau perniagaan”; dan

_(b)_ dengan memasukkan selepas subseksyen (3) subseksyen
yang berikut:

“(4) Peruntukan yang berhubungan dengan sekatan
amalan penilaian dalam subseksyen (1) hendaklah
terpakai _mutatis mutandis bagi sesuatu firma.”._


-----

_Penilai, Pentaksir dan Ejen Harta Tanah (Pindaan)_ 7

**Pindaan seksyen 22A**

**12. Subseksyen 22A(1) Akta ibu dipinda dengan memasukkan**
selepas perenggan _(a) perenggan yang berikut:_

“(aa) dia tidak pernah membuat pernyataan atau mengesahkan
atau mengaku saksi dokumen yang palsu atau mengelirukan
dalam sesuatu butir matan;

_(ab) dia tidak secara tidak jujur merahsiakan fakta matan;_

_(ac) dia tidak memberikan maklumat yang palsu;”._

**Pindaan seksyen 22C**

**13. Seksyen 22C Akta ibu dipinda—**

_(a)_ dalam subseksyen (1)—

(i) dalam perenggan (a), dengan memasukkan selepas
perkataan “berdaftar” perkataan “atau bahawa dia
melibatkan diri dalam amalan atau perniagaan
perejenan harta tanah”;

(ii) dalam perenggan _(b)—_

(A) dengan memasukkan selepas perkataan “papan
tanda” perkataan “atau poster”; dan

(B) dengan memasukkan selepas perkataan
“berdaftar” perkataan “atau bahawa
dia melibatkan diri dalam amalan atau
perniagaan perejenan harta tanah”;

(iii) dalam perenggan _(ba)—_

(A) dengan menggantikan perkataan “jualan
atau mempelawa tawaran untuk membeli”
dengan perkataan “jualan, sewaan atau
pajakan atau mempelawa tawaran untuk
membeli, menyewa atau memajak”; dan

(B) dalam proviso kepada perenggan itu, dengan
memasukkan selepas perkataan “prinsipal”
perkataan “atau seseorang ejen harta tanah”;
dan


-----

8 _Rang Undang-Undang_

(iv) dalam perenggan (d), dengan memasukkan selepas
perkataan “fi,” perkataan “komisen,”;

_(b)_ dalam perenggan (2)(a), dengan memasukkan selepas
perkataan “atau menyewa” di mana-mana jua terdapat
perkataan “atau memajakkan atau mensubpajakkan”;
dan

_(c)_ dengan memasukkan selepas subseksyen (2) subseksyen
yang berikut:

“(3) Peruntukan-peruntukan yang berhubungan
dengan amalan perejenan harta tanah dalam subseksyen
(1) dan (2) hendaklah terpakai mutatis mutandis bagi
sesuatu firma.”.

**Seksyen baru 22E**

**14. Akta ibu dipinda dengan memasukkan selepas seksyen 22D**
seksyen yang berikut:

“Pendaftaran ejen harta tanah percubaan

**22E. (1) Tertakluk kepada peruntukan-peruntukan Akta**
ini, tiap-tiap orang berhak menuntut namanya dimasukkan
sebagai ejen harta tanah percubaan dalam Daftar Penilai
Percubaan/Ejen Harta Tanah Percubaan setelah membuat
permohonan kepada Lembaga dan membuktikan sehingga
Lembaga berpuas hati bahawa—

_(a)_ dia telah mencapai umur 21 tahun dan sempurna
akal, berkelakuan baik dan tidak pernah disabitkan
atas apa-apa kesalahan yang melibatkan fraud atau
kecurangan atau keburukan akhlak dalam tempoh
lima tahun sebelum sahaja tarikh permohonannya;

_(b)_ dia bukan bankrap yang belum dilepaskan;

_(c)_ dia telah memenuhi kehendak seksyen 22D;

_(d)_ dia telah membuat suatu akuan dalam borang dan
mengikut cara yang ditetapkan oleh Lembaga;

_(e)_ dia telah membayar fi yang ditetapkan oleh Lembaga;
dan


-----

_Penilai, Pentaksir dan Ejen Harta Tanah (Pindaan)_ 9

_(f)_ dia telah mengemukakan apa-apa dokumen yang
dikehendaki oleh Lembaga.

(2) Lembaga boleh menghendaki supaya pemohon
mengemukakan kepadanya apa-apa dokumen tambahan
sebagaimana yang difikirkan oleh Lembaga berkaitan supaya
Lembaga berpuas hati tentang apa-apa perkara yang disebut dalam
subseksyen (1).”.

**Pindaan seksyen 23**

**15. Seksyen 23 Akta ibu dipinda—**

_(a)_ dalam subseksyen (1), dengan memasukkan selepas
perkataan “fi,” perkataan “komisen,”;

_(b)_ dengan memasukkan selepas subseksyen (1) subseksyen
yang berikut:

“(1 A) Sesuatu ketuanpunyaan tunggal yang
menjalankan amalan penilaian, pentaksiran atau
perejenan harta tanah, mengikut mana-mana yang
berkenaan, tidak boleh didaftarkan oleh Lembaga
melainkan jika—

_(a)_ tuan punya tunggal bagi ketuanpunyaan tunggal
itu merupakan penilai, pentaksir atau ejen
harta tanah berdaftar, mengikut mana-mana
yang berkenaan;

_(b)_ kepentingan dalam ketuanpunyaan tunggal itu
terletak hak semata-mata pada tuan punya
tunggal itu; dan

_(c)_ tuan punya tunggal bagi ketuanpunyaan tunggal
itu telah memenuhi semua syarat yang ditentukan
oleh Lembaga.”;

_(c)_ dalam subseksyen (2)—

(i) dalam perenggan _(a), dengan menggantikan_
subperenggan (i), (ii) dan (iii) dengan subperenggan
yang berikut:

“(i) dalam hal suatu amalan penilaian—

(A) semata-mata penilai berdaftar;


-----

10 _Rang Undang-Undang_

(B) suatu gabungan penilai berdaftar,
pentaksir berdaftar dan ejen harta
tanah berdaftar; atau

(C) suatu gabungan penilai berdaftar dan
mana-mana orang atau pertubuhan
perbadanan yang lain;

(ii) dalam hal suatu amalan pentaksiran—

(A) semata-mata pentaksir berdaftar;

(B) suatu gabungan pentaksir berdaftar,
penilai berdaftar dan ejen harta
tanah berdaftar; atau

(C) suatu gabungan pentaksir berdaftar
dan mana-mana orang atau
pertubuhan perbadanan yang lain;
dan

(iii) dalam hal suatu amalan perejenan harta
tanah—

(A) semata-mata ejen harta tanah
berdaftar;

(B) suatu gabungan ejen harta tanah
berdaftar, penilai berdaftar dan
pentaksir berdaftar; atau

(C) suatu gabungan ejen harta tanah
berdaftar dan mana-mana orang
atau pertubuhan perbadanan yang
lain;”; dan

(ii) dalam perenggan _(b)—_

(A) dalam subperenggan (ii), dengan memotong
perkataan “dan” di hujung subperenggan
itu; dan

(B) dengan memasukkan selepas subperenggan
(iii) subperenggan yang berikut:

“(iv) dalam hal suatu perkongsian
atau pertubuhan perbadanan yang semua
pekongsi bagi perkongsian itu atau semua
pengarah dan pemegang syer pertubuhan


-----

_Penilai, Pentaksir dan Ejen Harta Tanah (Pindaan)_ 11

perbadanan itu adalah suatu gabungan
penilai berdaftar, pentaksir berdaftar dan
ejen harta tanah berdaftar dan mana-mana
orang atau pertubuhan perbadanan yang
lain—

(A) dalam hal suatu amalan penilaian,
oleh suatu majoriti penilai yang
memegang kepentingan dan hak
mengundi majoriti;

(B) dalam hal suatu amalan pentaksiran,
oleh suatu majoriti pentaksir yang
memegang kepentingan dan hak
mengundi majoriti; dan

(C) dalam hal suatu amalan perejenan,
oleh suatu majoriti ejen harta tanah
yang memegang kepentingan dan
hak mengundi majoriti; dan”;

_(d)_ dengan memasukkan selepas subseksyen (4) subseksyen
yang berikut:

“(4A) Walau apa pun subseksyen (2) atau (4),
Lembaga hendaklah membatalkan pendaftaran sesuatu
firma jika Lembaga mendapati bahawa—

_(a)_ firma itu atau mana-mana pekongsi atau
pengarahnya telah melanggar atau tidak
mematuhi atau tidak melaksanakan mana-mana
terma, syarat atau sekatan yang dikenakan oleh
Lembaga semasa memberikan kelulusan;

_(b)_ komposisi pekongsi dalam perkongsian
atau pengarah pertubuhan perbadanan yang
menjalankan amalan penilaian, pentaksiran
atau perejenan harta tanah itu tidak mematuhi
kehendak dalam subseksyen (2);

_(c)_ pemegangan syer bagi perkongsian atau pertubuhan
perbadanan yang menjalankan amalan penilaian,
pentaksiran atau perejenan harta tanah itu tidak
mematuhi kehendak dalam subseksyen (2);

_(d)_ mana-mana pekongsi bagi perkongsian atau
pengarah bagi pertubuhan perbadanan yang
menjalankan amalan penilaian, pentaksiran
atau perejenan harta tanah, sama ada pekongsi


-----

12 _Rang Undang-Undang_

atau pengarah itu merupakan seorang penilai,
pentaksir atau ejen harta tanah berdaftar atau
selainnya, melakukan, atau telah menyumbang
kepada, mana-mana perbuatan yang dinyatakan
dalam perenggan _(a),_ _(b) atau_ _(c); dan_

_(e)_ firma itu telah melanggar mana-mana peruntukan
Akta ini atau mana-mana kaedah yang dibuat
di bawahnya.”; dan

_(d)_ dengan memasukkan selepas subseksyen (6) subseksyen
yang berikut:

“(7) Jika seseorang penilai berdaftar, pentaksir
berdaftar atau ejen harta tanah berdaftar yang menjalankan
amalan sebagai tuan punya tunggal dipotong namanya
daripada Daftar Penilai, Pentaksir dan Ejen Harta
Tanah atau digantung daripada menjalankan amalan,
dia hendaklah, dalam tempoh tiga puluh hari dari
tarikh pemotongan nama atau penggantungan itu,
memuaskan hati Lembaga bahawa dia telah membuat
perkiraan yang sesuai untuk menyediakan bagi kliennya
penilai berdaftar, pentaksir berdaftar atau ejen harta
tanah berdaftar yang lain, mengikut mana-mana yang
berkenaan, semasa tempoh pemotongan namanya atau
penggantungannya.

(8) Penilai berdaftar, pentaksir berdaftar atau ejen
harta tanah berdaftar itu hendaklah, apabila menyediakan
bagi kliennya penilai berdaftar, pentaksir berdaftar
atau ejen harta tanah berdaftar yang lain di bawah
subseksyen (7)—

_(a)_ mengarahkan penilai berdaftar, pentaksir berdaftar
atau ejen harta tanah berdaftar yang lain itu
untuk—

(i) mengambil alih pengurusan firmanya;
dan

(ii) menerima dan mengakaunkan semua
jumlah wang yang kena dibayar kepada
firma itu dan dipegang olehnya atau
firmanya bagi pihak kliennya; dan


-----

_Penilai, Pentaksir dan Ejen Harta Tanah (Pindaan)_ 13

_(b)_ menyerahkan kepada penilai berdaftar, pentaksir
berdaftar atau ejen harta tanah berdaftar yang
lain itu semua dokumen, buku akaun, rekod
dan baucar dan apa-apa dokumen lain dalam
milikan atau kawalannya.

(9) Jika seseorang penilai berdaftar, pentaksir berdaftar
atau ejen harta tanah berdaftar yang menjalankan
amalan di bawah suatu perkiraan perkongsian dipotong
nama daripada Daftar Penilai, Pentaksir dan Ejen Harta
Tanah atau digantung daripada menjalankan amalan,
dia hendaklah, dalam tempoh tiga puluh hari dari
tarikh pemotongan namanya atau penggantungan itu,
memuaskan hati Lembaga bahawa dia telah membuat
perkiraan yang sesuai untuk menyerahkan semua
kliennya dan semua dokumen yang berkaitan yang
ada dalam milikannya kepada pekongsinya.

(10) Jika nama sesuatu firma berdaftar dipotong
daripada Daftar Firma atau semua pekongsi atau
pengarahnya digantung daripada menjalankan amalan,
pekongsi atau pengarah itu hendaklah, dalam tempoh
tiga puluh hari dari tarikh pemotongan nama atau
penggantungan itu, memuaskan hati Lembaga bahawa
mereka telah membuat perkiraan yang sesuai untuk
menyediakan bagi kliennya firma penilaian berdaftar,
pentaksiran berdaftar atau perejenan harta tanah berdaftar
yang lain, mengikut mana-mana yang berkenaan, semasa
tempoh pemotongan nama atau penggantungannya
itu.

(11) Pekongsi atau pengarah suatu firma berdaftar
hendaklah, apabila menyediakan bagi kliennya penilai
berdaftar, pentaksir berdaftar atau ejen harta tanah
berdaftar yang lain di bawah subseksyen (10)—

_(a)_ mengarahkan penilai berdaftar, pentaksir berdaftar
atau ejen harta tanah berdaftar yang lain itu
untuk—

(i) mengambil alih pengurusan firmanya;
dan

(ii) menerima dan mengakaunkan semua
jumlah wang yang kena dibayar kepada
firma itu dan dipegang olehnya atau
firmanya bagi pihak kliennya; dan


-----

14 _Rang Undang-Undang_

_(b)_ menyerahkan kepada penilai berdaftar, pentaksir
berdaftar atau ejen harta tanah berdaftar yang
lain itu semua dokumen, buku akaun, rekod
dan baucar dan apa-apa dokumen lain dalam
milikan atau kawalannya.

(12) Jika seseorang penilai, pentaksir atau ejen harta
tanah berdaftar tidak mematuhi subseksyen (7) atau (10),
Lembaga boleh melantik seorang penilai, pentaksir atau
ejen harta tanah berdaftar yang lain, mengikut manamana yang berkenaan, untuk menguruskan firmanya
jika difikirkan oleh Lembaga bahawa firmanya perlu
dikekalkan demi kepentingan awam atau kepentingan
klien atau profesionnya.

(13) Seseorang penilai, pentaksir atau ejen harta
tanah berdaftar yang dilantik di bawah subseksyen (12)
hendaklah—

_(a)_ melakukan usahanya yang terbaik untuk
melaksanakan dan menjalankan perniagaan
itu dengan cara yang sepatutnya dan cekap;

_(b)_ menerima dan mengakaunkan semua jumlah
wang yang kena dibayar kepada firma itu atau
yang dipegang olehnya; dan

_(c)_ menyediakan untuk pemeriksaan Lembaga
kesemua akaun atau rekod lain firma itu.

(14) Jika seseorang penilai, pentaksir atau ejen
harta tanah berdaftar yang menjalankan amalan sebagai
tuan punya tunggal meninggal dunia, semua hak
untuk mengendalikan atau selainnya membuat urusan
tentang, mana-mana akaun bank atas nama penilai,
pentaksir atau ejen harta tanah atau firmanya hendaklah,
walau apa pun apa-apa yang berlawanan dalam Akta
ini, terletak hak pada wakil diri penilai berdaftar,
pentaksir berdaftar atau ejen harta tanah berdaftar itu
dan hendaklah boleh dijalankan mulai dari kematian
penilai berdaftar, pentaksir berdaftar atau ejen harta
tanah berdaftar itu sehingga selesai tertakluk kepada
kelulusan dan penyeliaan Lembaga.


-----

_Penilai, Pentaksir dan Ejen Harta Tanah (Pindaan)_ 15

(15) Bagi maksud subseksyen (14), “akaun bank”
ertinya suatu akaun bank yang ke dalamnya wang
klien dibayar.”.

**Pindaan seksyen 24**

**16. Seksyen 24 Akta ibu dipinda—**

_(a)_ dalam subseksyen (1)—

(i) dalam perenggan (c), dengan menggantikan perkataan
“atau 22A” dengan perkataan “, 22A atau 22D”;

(ii) dalam perenggan (e), dengan memasukkan selepas
perkataan “apa-apa” perkataan “syarat atau”;

(iii) dalam perenggan (f), dengan memotong perkataan
“atau” di hujung perenggan itu;

(iv) dalam perenggan (g), dengan menggantikan koma di
hujung perenggan itu dengan koma bernoktah;

(v) dengan memasukkan selepas perenggan (g) perenggan
yang berikut:

“(h) telah membenarkan mana-mana orang
yang tidak dibenarkan untuk menjalankan
perniagaan penilaian, pentaksiran atau
perejenan harta tanah atas namanya;
atau

_(i) telah menjalankan sendiri, sama ada secara_
langsung atau tidak langsung, apa-apa
profesion, tred, perniagaan atau pekerjaan
yang tidak bersesuaian dengan amalan
penilaian, pentaksiran atau perejenan harta
tanah,”;

(v) dalam perenggan (iv)—

(A) dengan menggantikan perkataan “lima”
dengan perkataan “sepuluh”;

(B) dengan menggantikan perkataan “tetapi
tanpa” dengan perkataan “dan”; dan

(C) dengan memotong perkataan “atau” di
hujung perenggan itu; dan


-----

16 _Rang Undang-Undang_

(vi) dalam perenggan (v)—

(A) dengan menggantikan perkataan “sepuluh”
dengan perkataan “dua puluh lima”;
dan

(B) dengan menggantikan noktah di hujung
perenggan itu dengan perkataan “; atau”;
dan

(vii) dengan memasukkan selepas perenggan (v) perenggan
yang berikut:

“(vi) melarangnya daripada membuat permohonan
kepada Lembaga bagi pendaftaran
sehingga semua syarat yang ditentukan
oleh Lembaga telah dipatuhi.”;

_(b)_ dalam subseksyen (3), dengan memasukkan selepas
perkataan “akhbar” perkataan “atau apa-apa media lain
termasuk media elektronik”; dan

_(c)_ dengan memasukkan selepas subseksyen (3) subseksyen
yang berikut:

“(3A) Apa-apa perintah yang dibuat oleh Lembaga
di bawah perenggan (1)(iii), (iv) dan (v) boleh disiarkan
dalam apa-apa penerbitan yang difikirkan patut oleh
Lembaga jika tiada rayuan terhadap perintah itu dibuat
di bawah seksyen 27 dalam tempoh empat puluh hari
dari tarikh perintah itu dibuat.”.

**Pindaan seksyen 25**

**17. Seksyen 25 Akta ibu dipinda—**

_(a)_ dalam subseksyen (1)—

(i) dengan menggantikan perenggan _(c) dengan_
perenggan yang berikut:

“(c) telah diperakui oleh pegawai perubatan
kerajaan sebagai tidak sempurna akal
atau oleh sebab apa-apa kelemahan lain
pada tubuh badan atau fikiran atau apaapa sebab lain, menjadi tidak berupaya
untuk melaksanakan fungsi sebagai penilai,
pentaksir atau ejen harta tanah berdaftar


-----

_Penilai, Pentaksir dan Ejen Harta Tanah (Pindaan)_ 17

(ii) dengan memasukkan selepas perenggan (c) perenggan
yang berikut:

“(ca) telah dihukum bankrap;”; dan

(iii) dalam perenggan (d), dengan memasukkan selepas
perkataan “itu” perkataan “atau tidak mematuhi
apa-apa syarat pembaharuan”;

_(b)_ dalam subseksyen (2), dengan memasukkan selepas perkataan
“amalan” perkataan “atau, dalam hal penilai percubaan
atau ejen harta tanah percubaan, surat pendaftarannya”;
dan

_(c)_ dalam subseksyen (3)—

(i) dalam perenggan (a), dengan memotong perkataan
“atau” di hujung perenggan itu;

(ii) dalam perenggan (b), dengan menggantikan noktah
di hujung perenggan itu dengan perkataan “; atau”;
dan

(iii) dengan memasukkan selepas perenggan (b) perenggan
yang berikut:

“(c) yang telah dibubarkan atau dibatalkan
pendaftarannya di bawah undang-undang
yang di bawahnya firma itu diperbadankan
atau didaftarkan; atau

_(d)_ jika mana-mana hal keadaan yang dinyatakan
dalam perenggan (1)(ca), (d) dan (e) telah
berlaku.”.

**Pindaan seksyen 29**

**18. Subseksyen 29(1) Akta ibu dipinda dengan menggantikan**
perkataan “secara bertulis” dengan perkataan “dalam borang yang
ditetapkan”.

**Pindaan seksyen 30**

**19. Seksyen 30 Akta ibu dipinda—**

_(a)_ dengan menomborkan semula seksyen yang sedia ada
sebagai subseksyen (1) seksyen itu;


-----

18 _Rang Undang-Undang_

_(b)_ dalam subseksyen (1)—

(i) dalam perenggan (b), dengan memasukkan selepas
perkataan “Daftar” perkataan “atau Daftar Penilai
Percubaan/Ejen Harta Tanah Percubaan atau Daftar
Firma”;

(ii) dalam perenggan (h), dengan memotong perkataan
“atau” di hujung perenggan itu;

(iii) dalam perenggan _(i)—_

(A) dengan memasukkan selepas perkataan
“seksyen” perkataan “21 atau”; dan

(B) dengan menggantikan koma di hujung
perenggan itu dengan perkataan “; atau”;

(iv) dengan memasukkan selepas perenggan (i) perenggan
yang berikut:

“(j) membantu dan bersubahat dalam pelakuan
kesalahan di bawah Akta ini,”;

(v) dengan menggantikan perkataan “dua puluh lima”
dengan perkataan “tiga ratus”; dan

(vi) dengan menggantikan perkataan “lima ratus” dengan
perkataan “satu ribu”; dan

_(c)_ dengan memasukkan selepas subseksyen (1) subseksyen
yang berikut:

“(2) Mana-mana orang yang, tanpa apa-apa kuasa
yang sah—

_(a)_ bertindak sebagai seorang penilai, pentaksir atau
ejen harta tanah bagi mana-mana pihak atau
bertindak atas apa-apa sifat sebagai seorang
penilai, pentaksir atau ejen harta tanah sama
ada matlamat asas atau utama perniagaannya
ialah penilaian, pentaksiran atau perejenan
harta tanah atau sama ada apa-apa bahagian
sampingan perniagaannya merupakan penilaian,
pentaksiran atau perejenan harta tanah; atau

_(b)_ dengan sengaja atau dengan palsu berpura-pura
menjadi, atau memakai atau menggunakan apaapa nama, gelaran, tambahan atau perihalan
yang membayangkan bahawa dia mempunyai


-----

_Penilai, Pentaksir dan Ejen Harta Tanah (Pindaan)_ 19

kelayakan atau diberi kuasa dengan sewajarnya
untuk bertindak sebagai, seorang penilai,
pentaksir atau ejen harta tanah, atau bahawa dia
mempunyai kelayakan atau kuasa sedemikian
menurut undang-undang,

melakukan suatu kesalahan dan apabila disabitkan
boleh didenda tidak melebihi tiga ratus ribu ringgit
atau dipenjarakan selama tempoh tidak melebihi tiga
tahun atau kedua-duanya.

(3) Tiada kos, komisen, fi, upah atau apa-apa balasan
lain berkenaan dengan apa-apa jua yang dilakukan oleh
seseorang yang tidak diberi kuasa berkenaan dengan
apa-apa perbuatan yang merupakan suatu kesalahan
di bawah subseksyen (1) atau (2) boleh dituntut dalam
mana-mana mahkamah.”.

**Pindaan seksyen 31**

**20. Subseksyen 31(1) Akta ibu dipinda dengan menggantikan**
perkataan “sepuluh” dengan perkataan “dua ratus”.

HURAIAN

Rang Undang-Undang ini bertujuan untuk meminda Akta Penilai, Pentaksir
dan Ejen Harta Tanah 1981 (“Akta 242”).

2. _Fasal 1 mengandungi tajuk ringkas Akta yang dicadangkan._

3. _Fasal 2 bertujuan untuk meminda seksyen 2 Akta 242 untuk menggantikan_
takrif tertentu dan memasukkan takrif baru ekoran pindaan yang dicadangkan
dalam Rang Undang-Undang ini.

4. _Fasal 3 bertujuan untuk menjelaskan selanjutnya ruang lingkup perkhidmatan_
penyelidikan yang boleh disediakan oleh Ketua Pengarah di bawah peruntukan
yang sedia ada.

5. _Fasal 4 bertujuan untuk mengadakan peruntukan bagi fungsi tambahan_
Lembaga. Fungsi yang dicadangkan ini ialah kuasa untuk menetapkan kaedahkaedah tentang pengambilan insurans tanggung rugi profesional dan menetapkan
standard, arahan, surat pekeliling dan garis panduan bagi maksud Akta 242.


-----

20 _Rang Undang-Undang_

6. _Fasal 5 bertujuan untuk memasukkan seksyen baru 10A ke dalam Akta_
242 untuk membolehkan Lembaga melantik jawatankuasa yang terdiri daripada
anggota Lembaga atau mana-mana orang lain untuk membantu Lembaga dalam
melaksanakan fungsinya. Lembaga juga diberi kuasa untuk menentukan fungsi
dan tatacara jawatankuasa itu di bawah seksyen yang dicadangkan.

7. _Fasal 6 berbangkit daripada pindaan yang dibuat dalam fasal 3. Peruntukan_
yang dicadangkan bertujuan untuk membolehkan penggunaan Kumpulan Wang
Lembaga termasuklah bagi pembayaran belanja untuk pendaftaran dan belanja
lain bagi apa-apa penyelidikan, penyiasatan, kajian, persidangan atau seminar
yang tidak dikendalikan oleh Lembaga.

8. _Fasal 7 bertujuan untuk memberi Lembaga kuasa untuk menetapkan syarat_
bagi menjalankan amalan. Fasal ini juga bertujuan untuk memperuntukkan bahawa
seseorang penilai, pentaksir atau ejen harta tanah berdaftar perseorangan hanya
dibenarkan untuk menjalankan amalan mengikut seksyen 23 Akta 242.

9. _Fasal 8 bertujuan untuk memperuntukkan syarat selanjutnya bagi pendaftaran_
penilai dan pentaksir.

10. _Fasal 9 bertujuan untuk mengadakan peruntukan bagi pendaftaran sebagai_
penilai percubaan.

11. _Fasal 10 bertujuan untuk meluaskan ruang lingkup amalan penilaian_
di bawah seksyen 19 Akta 242 yang sedia ada dengan membenarkan penilai
atau pentaksir berdaftar untuk membuat penilaian mengenai semua kepentingan
mengenai tanah atau bangunan termasuk perabot, lekapan, stok perdagangan,
loji, jentera dan kelengkapan dan benda yang lain.

12. _Fasal 11 bertujuan untuk memperuntukkan sekatan selanjutnya terhadap_
amalan penilaian.

13. _Fasal 12 bertujuan untuk memperuntukkan syarat selanjutnya bagi_
pendaftaran ejen harta tanah.

14. _Fasal 13 bertujuan untuk memperuntukkan sekatan selanjutnya bagi_
amalan perejenan harta tanah.

15. _Fasal 14 bertujuan untuk mengadakan peruntukan bagi pendaftaran ejen_
harta tanah percubaan.

16. _Fasal 15 bertujuan untuk membenarkan sesuatu ketuanpunyaan tunggal_
untuk beroperasi sebagai firma penilai, pentaksir atau ejen harta tanah. Subfasal
_15(c) bertujuan untuk membenarkan profesion yang dikawal selia di bawah_
Akta dibuka kepada ahli profesion yang bersekutu dan untuk membenarkan
orang sebenar serta juga gabungan penilai berdaftar, pentaksir berdaftar dan ejen
harta tanah berdaftar, perkongsian dan pertubuhan perbadanan memegang ekuiti
dalam firma yang menjalankan amalan penilaian, pentaksiran atau perejenan
harta tanah. _Subfasal 15(d) memberi Lembaga kuasa untuk membatalkan_
pendaftaran sesuatu firma jika Lembaga mendapati bahawa firma itu atau
mana-mana pekongsi atau pengarahnya telah melanggar atau tidak mematuhi
mana-mana terma dan syarat yang dikenakan oleh Lembaga. Sebagai tambahan,


-----

_Penilai, Pentaksir dan Ejen Harta Tanah (Pindaan)_ 21

_subfasal 15(e) bertujuan untuk menjamin kepentingan awam dalam hal jika_
seseorang orang berdaftar dipotong namanya atau digantung daripada Daftar
atau meninggal dunia.

17. _Fasal 16 bertujuan untuk mengadakan sebab tambahan bagi pembatalan,_
penggantungan dan teguran penilai, pentaksir dan ejen harta tanah serta penilai
percubaan dan ejen harta tanah percubaan. _Fasal ini juga bertujuan untuk_
menaikkan denda yang boleh dikenakan oleh Lembaga ke atas penilai, pentaksir
atau ejen harta tanah atau penilai percubaan atau ejen tanah percubaan di bawah
perenggan 24(1)(iv) dan (v) masing-masing daripada lima ribu ringgit kepada
sepuluh ribu ringgit dan daripada sepuluh ribu ringgit kepada dua puluh lima
ribu ringgit.

18. _Fasal 17 bertujuan untuk memperuntukkan alasan selanjutnya bagi_
pemotongan nama penilai, pentaksir dan ejen harta tanah serta penilai percubaan
dan ejen harta tanah percubaan daripada Daftar.

19. _Fasal 18 bertujuan untuk mengadakan peruntukan bagi notis rayuan_
dibuat dalam borang yang ditetapkan.

20. _Fasal 19 bertujuan untuk mewujudkan kesalahan bagi membantu dan_
bersubahat dalam melakukan kesalahan di bawah Akta 242. _Fasal ini juga_
mewujudkan kesalahan menjalankan amalan sebagai penilai, pentaksir atau ejen
harta tanah tanpa kuasa yang sah. Fasal ini juga mencadangkan supaya denda
maksimum dinaikkan daripada dua puluh lima ribu ringgit kepada tiga ratus
ribu ringgit dan sepuluh ribu ringgit kepada dua puluh lima ribu ringgit.

21. _Fasal 20 bertujuan untuk menaikkan denda maksimum daripada sepuluh_
ribu ringgit kepada dua ratus ribu ringgit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U[2])2352]


-----

