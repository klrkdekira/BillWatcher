---
Year: 2010
Bill: D.R.10/2010 - Rang Undang-Undang Pelesenan Kenderaan Pelancongan (Pindaan) 2010 (Lulus)
Title: D.R.10/2010 - Rang Undang-Undang Pelesenan Kenderaan Pelancongan (Pindaan) 2010 (Lulus)
Download URL: https://www.parlimen.gov.my/files/billindex/pdf/2010/DR102010.pdf
URL: https://www.parlimen.gov.my/files/billindex/pdf/2010/DR102010.pdf
---
---
Reading:
D.R.10/2010
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Pelesenan Kenderaan Pelancongan (Pindaan)_ 1

**D.R. 10/2010**

RANG UNDANG-UNDANG

_b e r n a m a_

Suatu Akta untuk meminda Akta Pelesenan Kenderaan Pelancongan
1999.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Pelesenan Kenderaan**
Pelancongan (Pindaan) 2010.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2. Dalam Akta ini, “tarikh yang ditetapkan” ertinya tarikh yang**
ditetapkan oleh Menteri di bawah subseksyen 1(2).

**Pindaan seksyen 1**

**3. Akta Pelesenan Kenderaan Pelancongan 1999 [Akta 594],**
yang disebut “Akta ibu” dalam Akta ini, dipinda dalam
subseksyen 1(2) dengan menggantikan perkataan “di seluruh
Malaysia” dengan perkataan “di Sabah, Sarawak dan Wilayah
Persekutuan Labuan”.


-----

2 _Rang Undang-Undang_

**Ketidakpakaian, peralihan dan kecualian**

**4. (1) Pada tarikh yang ditetapkan, Akta Pelesenan Kenderaan**
Pelancongan 1999, kemudian daripada ini disebut “Akta”, hendaklah
terhenti pemakaiannya bagi Semenanjung Malaysia.

(2) Walau apa pun ketidakpakaian Akta bagi Semenanjung
Malaysia, semua perundangan subsidiari yang dibuat atau
disifatkan sebagai telah dibuat atau mempunyai kesan di bawah
Akta dan berkuat kuasa atau mempunyai kesan pada tarikh yang
ditetapkan hendaklah, setakat yang perundangan subsidiari itu
tidak tak konsisten dengan Akta Pengangkutan Awam Darat
2010 [Akta ], terus berkuat kuasa dan mempunyai kesan
di Semenanjung Malaysia seolah-olah perundangan subsidiari
itu telah dibuat di bawah Akta Pengangkutan Awam Darat 2010
sehingga perundangan subsidiari itu dipinda, dibatalkan atau
digantikan oleh mana-mana perundangan subsidiari yang dibuat
di bawah Akta Pengangkutan Awam Darat 2010.

(3) Apa-apa lesen, kelulusan, arahan atau pengecualian yang
dibenarkan, dikeluarkan atau diberikan di bawah, atau mengikut, atau
menurut Akta berkenaan dengan pemakaiannya bagi Semenanjung
Malaysia, sebelum tarikh yang ditetapkan dan tamat pada bila-bila
masa selepas itu, hendaklah disifatkan sebagai telah dibenarkan,
dikeluarkan atau diberikan di bawah, atau mengikut, atau menurut
Akta Pengangkutan Awam Darat 2010 dan hendaklah terus berkuat
kuasa dan mempunyai kesan sepenuhnya berhubung dengan sesiapa
yang tertakluk kepadanya sehingga dipinda, digantung, ditarik
balik atau dibatalkan di bawah Akta Pengangkutan Awam Darat
2010 atau sehingga tarikh tamat lesen, kelulusan, arahan atau
pengecualian berkenaan.

(4) Semua permohonan bagi—

_(a) pengeluaran atau pembaharuan lesen berkenaan dengan_
kenderaan pelancongan;

_(b) pengubahan syarat lesen yang diperihalkan di bawah_
perenggan _(a); dan_

_(c) pengecualian di bawah mana-mana peruntukan Akta_
atau mana-mana perundangan subsidiari yang dibuat
di bawahnya,

yang dibuat oleh mana-mana orang di bawah Akta berkenaan
dengan pemakaiannya bagi Semenanjung Malaysia sebelum
tarikh yang ditetapkan dan masih belum selesai sebaik sebelum


-----

_Pelesenan Kenderaan Pelancongan (Pindaan)_ 3

tarikh yang ditetapkan hendaklah, mulai tarikh yang ditetapkan,
diuruskan di bawah Akta Pengangkutan Awam Darat 2010 oleh
Suruhanjaya seolah-olah permohonan itu telah dibuat kepadanya
di bawah peruntukan Akta Pengangkutan Awam Darat 2010.

(5) Jika terdapat apa-apa rayuan berkenaan dengan sesuatu
keputusan yang dibuat di bawah Akta yang masih belum selesai
sebaik sebelum tarikh yang ditetapkan di hadapan Menteri yang
bertanggungjawab bagi pelancongan atau jika apa-apa hak untuk
merayu berkenaan dengan keputusan itu telah terakru, prosiding
berkenaan rayuan tersebut atau berkenaan dengan apa-apa rayuan
di bawah hak terakru untuk merayu itu, hendaklah diteruskan
atau telah terakru, mengikut mana-mana yang berkenaan, mulai
tarikh yang ditetapkan di hadapan Tribunal Rayuan di bawah
Akta Pengangkutan Awam Darat 2010, seolah-olah prosiding itu
adalah berkenaan dengan keputusan di bawah Akta Pengangkutan
Awam Darat 2010, tertakluk kepada apa-apa arahan atau syarat
yang difikirkan sesuai atau suai manfaat untuk diberikan atau
dikenakan oleh Tribunal Rayuan dalam perkara itu.

(6) Tertakluk kepada peruntukan Akta Pengangkutan Awam
Darat 2010, tiada apa-apa yang terkandung dalam Akta atau Akta
Pengangkutan Awam Darat 2010 boleh menjejaskan mana-mana
orang yang bertanggungan untuk didakwa atau dihukum bagi
kesalahan yang dilakukan di bawah Akta sebelum tarikh yang
ditetapkan, atau apa-apa penyiasatan yang telah dibuat, permohonan
yang telah dibawa atau hukuman yang telah dikenakan sebelum
hari itu berkenaan dengan kesalahan itu.

(7) Suatu sebutan dalam mana-mana undang-undang bertulis
atau dokumen yang berkaitan dengan kenderaan pelancongan yang
berkuat kuasa sebaik sebelum tarikh yang ditetapkan mengenai
Pesuruhjaya Pelancongan di bawah Akta, hendaklah, setakat
pemakaiannya bagi Semenanjung Malaysia, disifatkan sebagai
sebutan mengenai Suruhanjaya.

HURAIAN

Rang Undang-Undang ini bertujuan untuk meminda Akta Pelesenan Kenderaan
Pelancongan 1999 (“Akta 594”) berbangkit daripada pembuatan Akta Suruhanjaya
Pengangkutan Awam Darat 2010 dan Akta Pengangkutan Awam Darat 2010.
Akta Suruhanjaya Pengangkutan Awam Darat 2010 bertujuan untuk menubuhkan
Suruhanjaya Pengangkutan Awam Darat (“Suruhanjaya”) sebagai pengawal selia


-----

4 _Rang Undang-Undang_

utama bagi pengangkutan awam darat termasuk kenderaan pelancongan, bagi
Semenanjung Malaysia. Akta Pengangkutan Awam Darat 2010 menyatakan
rangka kerja pengawalseliaan bagi pengangkutan awam darat di Semenanjung
Malaysia. Apabila Akta Suruhanjaya Pengangkutan Awam Darat 2010 dan Akta
Pengangkutan Awam Darat 2010 mula berkuat kuasa, Akta 594 hanya akan
terpakai di Sabah, Sarawak dan Wilayah Persekutuan Labuan.

2. _Fasal 1 mengandungi tajuk ringkas dan membolehkan Menteri menetapkan_
tarikh permulaan kuat kuasa Rang Undang-Undang ini.

3. _Fasal 2 bertujuan untuk memberikan takrif “tarikh yang ditetapkan”._

4. _Fasal 3 bertujuan untuk membuat pindaan kepada seksyen 1 Akta 594_
untuk menjelaskan bahawa Akta 594 hanya akan terpakai bagi Sabah, Sarawak,
dan Wilayah Persekutuan Labuan.

5. _Fasal 4 mengadakan peruntukan bagi ketidakpakaian, peralihan dan_
kecualian.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U[2])2737]


-----

