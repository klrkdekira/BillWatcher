---
Year: 2010
Bill: D.R.06/2010 - Rang Undang-Undang Suruhanjaya Persaingan 2010 (Lulus)
Title: D.R.06/2010 - Rang Undang-Undang Suruhanjaya Persaingan 2010 (Lulus)
Download URL: https://www.parlimen.gov.my/files/billindex/pdf/2010/DR062010.pdf
URL: https://www.parlimen.gov.my/files/billindex/pdf/2010/DR062010.pdf
---
---
Reading:
D.R.06/2010
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Suruhanjaya Persaingan_

**D.R. 6/2010**

RANG UNDANG-UNDANG SURUHANJAYA
PERSAINGAN 2010

SUSUNAN FASAL

BAHAGIAN I

PERMULAAN

Fasal

1. Tajuk ringkas dan permulaan kuat kuasa

2. Tafsiran

BAHAGIAN II

PENUBUHAN SURUHANJAYA PERSAINGAN

3. Penubuhan Suruhanjaya

4. Meterai perbadanan

5. Keanggotaan Suruhanjaya

6. Pemakaian Jadual

7. Akuan berkanun oleh anggota Suruhanjaya

8. Kelulusan untuk memegang jawatan lain

9. Tempoh jawatan

10. Saraan dan elaun

11. Pembatalan pelantikan dan peletakan jawatan

12. Pengosongan jawatan

13. Penjalanan sementara fungsi Pengerusi

14. Penubuhan Jawatankuasa

15. Penzahiran kepentingan

BAHAGIAN III

FUNGSI DAN KUASA SURUHANJAYA

16. Fungsi Suruhanjaya

17. Kuasa Suruhanjaya


-----

_Rang Undang-Undang_

Fasal

18. Arahan oleh Menteri

19. Penyata, laporan, akaun dan maklumat

BAHAGIAN IV

PERUNTUKAN YANG BERHUBUNGAN DENGAN PEKERJA SURUHANJAYA

20. Ketua Pegawai Eksekutif

21. Penjalanan sementara fungsi Ketua Pegawai Eksekutif

22. Pelantikan pekerja Suruhanjaya

23. Pinjaman, biasiswa dan wang pendahuluan

24. Pembayaran faedah persaraan, dsb.

25. Suruhanjaya boleh menerima pakai peraturan-peraturan, dsb.

26. Perlindungan kepada pegawai dan orang lain

BAHAGIAN V

KEWANGAN

27. Kumpulan Wang

28. Perbelanjaan yang hendaklah dipertanggungkan pada Kumpulan Wang

29. Pemeliharaan Kumpulan Wang

30. Perbelanjaan dan penyediaan anggaran

31. Akaun bank

32. Kuasa untuk meminjam

33. Pelaburan

34. Batasan untuk berkontrak

35. Tatacara kewangan

36. Tahun kewangan

37. Laporan tahunan

BAHAGIAN VI

AM

38. Pelantikan dan kuasa pegawai Suruhanjaya

39. Kerjasama dengan pihak berkuasa lain

40. Permulaan pendakwaan


-----

_Suruhanjaya Persaingan_

Fasal

41. Pekhidmat awam

42. Akta Perlindungan Pihak Berkuasa Awam 1948

43. Obligasi kerahsiaan

44. Pewakilan dalam prosiding sivil

45. Kuasa untuk mengambil kerja

46. Perkara yang dilakukan pada menjangkakan Akta ini diperbuat

47. Kaedah penyiaran

JADUAL


-----

_Rang Undang-Undang_


-----

_Suruhanjaya Persaingan_ 5

RANG UNDANG-UNDANG

_b e r n a m a_

Suatu Akta untuk mengadakan peruntukan bagi penubuhan
Suruhanjaya Persaingan, untuk menyatakan kuasa dan fungsi
Suruhanjaya itu, dan untuk mengadakan peruntukan bagi perkara
yang berkaitan dan bersampingan dengannya.

[ ]

**DIPERBUAT** oleh Parlimen Malaysia seperti yang berikut:

BAHAGIAN I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Suruhanjaya Persaingan
2010.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2.** Dalam Akta ini, melainkan jika konteksnya menghendaki
makna yang lain—

“anggota” ertinya Pengerusi dan mana-mana anggota Suruhanjaya
yang dilantik di bawah seksyen 5;


-----

6 _Rang Undang-Undang_

“jawatankuasa” ertinya jawatankuasa yang ditubuhkan oleh
Suruhanjaya di bawah seksyen 14;

“Ketua Pegawai Eksekutif” ertinya Ketua Pegawai Eksekutif
Suruhanjaya yang dilantik di bawah seksyen 20;

“Kumpulan Wang” ertinya Kumpulan Wang Suruhanjaya
Persaingan yang ditubuhkan di bawah seksyen 27;

“Menteri” ertinya Menteri yang pada masa ini dipertanggungkan
dengan tanggungjawab bagi perkara-perkara yang berkenaan
dengan perdagangan dalam negeri dan hal ehwal pengguna;

“pegawai Suruhanjaya” ertinya seseorang yang dilantik atau
diberi kuasa oleh Ketua Pegawai Eksekutif secara bertulis di
bawah undang-undang persaingan bagi maksud menjalankan
penyiasatan ke atas apa-apa kesalahan atau pelanggaran
undang-undang persaingan;

“pekerja” ertinya mana-mana orang yang diambil kerja oleh
Suruhanjaya di bawah seksyen 22 dan termasuklah Ketua Pegawai
Eksekutif;

“Pengerusi” ertinya Pengerusi Suruhanjaya yang dilantik di
bawah seksyen 5;

“Suruhanjaya” ertinya Suruhanjaya Persaingan yang ditubuhkan
di bawah seksyen 3;

“undang-undang persaingan” ertinya Akta ini dan Akta Persaingan
2010 dan termasuklah mana-mana perundangan subsidiari yang
dibuat di bawah undang-undang ini.

BAHAGIAN II

PENUBUHAN SURUHANJAYA PERSAINGAN

**Penubuhan Suruhanjaya**

**3.** (1) Suatu pertubuhan perbadanan yang dikenali sebagai
“Suruhanjaya Persaingan” ditubuhkan.


-----

_Suruhanjaya Persaingan_ 7

(2) Suruhanjaya adalah kekal turun temurun dan mempunyai
meterai perbadanan.

(3) Suruhanjaya boleh membawa guaman dan dibawa guaman
terhadapnya atas namanya.

(4) Tertakluk kepada dan bagi maksud Akta ini, Suruhanjaya boleh,
atas apa-apa terma yang difikirkan patut oleh Suruhanjaya—

_(a)_ membuat kontrak; dan

_(b)_ berkenaan dengan tiap-tiap jenis harta alih dan tak alih
dan kepentingan mengenai harta alih dan tak alih–

(i) memperoleh, membeli dan mengambil harta dan
kepentingan itu; dan

(ii) memegang, menikmati, memindahkan,
menyerahhakkan, menyerahkan balik, memulangkan,
menggadaikan, menggadai janji, mendemis,
menyerahhakkan semula, memindahkan hakmilik,
atau dengan apa-apa cara lain melupuskan, atau
membuat apa-apa urusan mengenai, harta itu dan
apa-apa kepentingan mengenai harta itu yang
terletak hak pada Suruhanjaya.

**Meterai perbadanan**

**4.** (1) Meterai perbadanan Suruhanjaya hendaklah mempunyai
suatu peranti yang diluluskan oleh Suruhanjaya dan meterai itu
boleh dari semasa ke semasa dipecahkan, ditukar, diubah dan dibuat
baharu sebagaimana yang difikirkan patut oleh Suruhanjaya.

(2) Sehingga suatu meterai diadakan oleh Suruhanjaya, suatu cap
yang mengandungi perkataan “Suruhanjaya Persaingan” bolehlah
digunakan dan hendaklah disifatkan sebagai meterai perbadanan
Suruhanjaya.

(3) Meterai perbadanan itu hendaklah disimpan dalam jagaan
Pengerusi atau mana-mana orang lain yang diberi kuasa oleh
Suruhanjaya, dan hendaklah ditentusahkan sama ada oleh Pengerusi
atau oleh mana-mana orang lain itu yang diberi kuasa oleh
Pengerusi secara bertulis.


-----

8 _Rang Undang-Undang_

(4) Segala surat ikatan, dokumen dan surat cara lain yang
berupa sebagai dimeteraikan dengan meterai perbadanan itu dan
ditentusahkan mengikut subseksyen (3), hendaklah, sehingga
dibuktikan sebaliknya, disifatkan telah disempurnakan dengan
sah.

(5) Apa-apa surat ikatan, dokumen dan surat cara lain yang,
jika disempurnakan oleh seseorang yang bukan suatu pertubuhan
perbadanan, tidak dikehendaki supaya dimeteraikan boleh
disempurnakan mengikut cara yang serupa oleh seorang anggota
Suruhanjaya atau mana-mana orang lain yang diberi kuasa oleh
Suruhanjaya bagi pihak Suruhanjaya.

(6) Meterai perbadanan Suruhanjaya hendaklah diberi pengiktirafan
rasmi dan kehakiman.

**Keanggotaan Suruhanjaya**

**5.** (1) Suruhanjaya hendaklah terdiri daripada anggota yang
berikut yang hendaklah dilantik oleh Perdana Menteri atas syor
Menteri:

_(a)_ seorang Pengerusi;

_(b)_ empat orang anggota yang mewakili Kerajaan, seorang
daripadanya hendaklah wakil Kementerian yang pada
masa ini bertanggungjawab bagi perkara-perkara yang
berkenaan dengan perdagangan dalam negeri dan hal
ehwal pengguna; dan

_(c)_ tidak kurang daripada tiga tetapi tidak lebih daripada lima
orang anggota lain, yang mempunyai pengalaman dan
pengetahuan dalam perkara-perkara yang berhubungan
dengan perniagaan, industri, perdagangan, undang-undang,
ekonomi, pentadbiran awam, persaingan, perlindungan
pengguna atau apa-apa kelayakan lain yang sesuai
sebagaimana yang ditentukan oleh Menteri.

(2) Pelantikan anggota Suruhanjaya hendaklah disiarkan dalam
_Warta._

**Pemakaian Jadual**

**6.** (1) Jadual terpakai bagi anggota Suruhanjaya.

(2) Menteri boleh meminda Jadual melalui perintah yang
disiarkan dalam _Warta._


-----

_Suruhanjaya Persaingan_ 9

**Akaun berkanun oleh anggota Suruhanjaya**

**7.** (1) Tiada seorang pun boleh dilantik sebagai anggota Suruhanjaya
melainkan jika sebelum pelantikan sedemikian orang itu membuat
suatu akuan berkanun tentang sama ada dia mempunyai apa-apa
kepentingan, kewangan atau selainnya, dalam apa-apa pengusahaan
komersial atau perdagangan.

(2) Jika seseorang anggota Suruhanjaya memperoleh apa-apa
kepentingan, kewangan atau selainnya, dalam apa-apa pengusahaan
komersial atau perdagangan, dia hendaklah, dalam tempoh satu
bulan selepas pemerolehan itu, memberikan notis secara bertulis
kepada Menteri yang menyatakan kepentingan yang telah diperoleh
itu.

**Kelulusan untuk memegang jawatan lain**

**8.** (1) Pengerusi tidak boleh, semasa memegang jawatan itu,
memegang apa-apa jawatan atau pekerjaan lain, sama ada diberi
saraan atau tidak, tanpa terlebih dahulu mendapat kelulusan
bertulis Menteri.

(2) Tiada seorang pun boleh dilantik atau kekal sebagai anggota
Suruhanjaya sekiranya dia memegang jawatan sepenuh masa
dalam mana-mana syarikat tersenarai awam tanpa terlebih dahulu
mendapat kelulusan bertulis Menteri.

**Tempoh jawatan**

**9.** (1) Seseorang anggota Suruhanjaya hendaklah memegang
jawatan selama tempoh tidak melebihi tiga tahun.

(2) Seseorang anggota Suruhanjaya layak untuk dilantik semula
tetapi tiada anggota boleh memegang jawatan lebih daripada dua
penggal berturut-turut.

**Saraan dan elaun**

**10.** (1) Pengerusi hendaklah dibayar apa-apa saraan dan elaun
sebagaimana yang ditentukan oleh Menteri, selepas berunding
dengan Menteri Kewangan.


-----

10 _Rang Undang-Undang_

(2) Semua anggota lain Suruhanjaya hendaklah dibayar apa-apa
elaun pada kadar yang ditentukan oleh Menteri, selepas berunding
dengan Menteri Kewangan.

**Pembatalan pelantikan dan peletakan jawatan**

**11.** (1) Pelantikan mana-mana anggota Suruhanjaya boleh,
pada bila-bila masa, dibatalkan oleh Perdana Menteri jika perlu
demi kepentingan pelaksanaan berkesan dan berekonomi fungsi
Suruhanjaya.

(2) Pembatalan pelantikan di bawah subseksyen (1) hendaklah
disokong dengan alasan secara bertulis.

(3) Mana-mana anggota Suruhanjaya boleh, pada bila-bila masa,
meletakkan jawatannya melalui notis bertulis yang ditujukan
kepada Perdana Menteri.

**Pengosongan jawatan**

**12.** Jawatan seseorang anggota Suruhanjaya hendaklah menjadi
kosong jika—

_(a)_ dia mati;

_(b)_ telah dibuktikan terhadapnya atau dia telah disabitkan
atas, suatu pertuduhan berkenaan dengan—

(i) suatu kesalahan yang melibatkan fraud, kecurangan
atau keburukan akhlak;

(ii) suatu kesalahan di bawah mana-mana undang-undang
yang berhubungan dengan rasuah; atau

(iii) apa-apa kesalahan lain yang boleh dihukum dengan
pemenjaraan (sama ada pemenjaraan sahaja atau
sebagai tambahan kepada atau sebagai ganti denda)
lebih daripada dua tahun;

_(c)_ kelakuannya, sama ada yang berkaitan dengan kewajipannya
sebagai anggota Suruhanjaya atau selainnya, ialah
kelakuan yang memburukkan atau mencemarkan nama
Suruhanjaya;

_(d)_ dia menjadi bankrap;


-----

_Suruhanjaya Persaingan_ 11

_(e)_ dia tidak sempurna akal atau selainnya tidak berupaya
untuk menunaikan kewajipannya;

_(f)_ dalam hal Pengerusi, dia tidak menghadiri mesyuarat
Suruhanjaya sebanyak tiga kali berturut-turut tanpa
kebenaran secara bertulis daripada Menteri;

_(g)_ dalam hal seseorang anggota Suruhanjaya selain Pengerusi,
dia tidak menghadiri mesyuarat Suruhanjaya sebanyak
tiga kali berturut-turut tanpa kebenaran secara bertulis
daripada Pengerusi;

_(h)_ dia telah terlibat dalam apa-apa jawatan atau pekerjaan
berbayar yang bercanggah dengan kewajipannya sebagai
anggota Suruhanjaya;

_(i)_ dia telah bertindak melanggar undang-undang
persaingan;

_(j)_ pelantikannya dibatalkan oleh Perdana Menteri; atau

_(k)_ peletakan jawatannya diterima oleh Perdana Menteri.

**Penjalanan sementara fungsi Pengerusi**

**13.** (1) Tertakluk kepada subseksyen (2), Menteri boleh melantik
secara sementara mana-mana anggota Suruhanjaya, selain Ketua
Pegawai Eksekutif, untuk bertindak sebagai Pengerusi selama
tempoh apabila—

_(a)_ jawatan Pengerusi kosong;

_(b)_ Pengerusi tidak hadir bertugas atau tidak ada di Malaysia;
atau

_(c)_ Pengerusi, kerana apa-apa sebab lain, tidak dapat
melaksanakan fungsinya.

(2) Sekiranya jawatan Pengerusi kosong selama enam bulan
berturut-turut atau lebih, Perdana Menteri hendaklah melantik
orang lain untuk menjadi Pengerusi mengikut Akta ini, dan dengan
pelantikan itu, Pengerusi sebelumnya hendaklah terhenti daripada
menjadi anggota Suruhanjaya.


-----

12 _Rang Undang-Undang_

**Penubuhan Jawatankuasa**

**14.** (1) Suruhanjaya boleh menubuhkan apa-apa jawatankuasa
yang difikirkannya perlu atau suai manfaat untuk membantunya
melaksanakan fungsinya di bawah undang-undang persaingan.

(2) Jawatankuasa yang ditubuhkan di bawah subseksyen (1)—

_(a) hendaklah dipengerusikan oleh mana-mana anggota_
Suruhanjaya;

_(b) hendaklah menepati dan bertindak mengikut apa-apa arahan_
yang diberikan kepadanya oleh Suruhanjaya; dan

_(c) boleh menentukan tatacaranya sendirinya._

(3) Anggota jawatankuasa yang ditubuhkan di bawah subseksyen
(1) boleh dilantik daripada kalangan anggota Suruhanjaya atau
mana-mana orang lain sebagaimana yang difikirkannya patut oleh
Suruhanjaya.

(4) Seseorang anggota jawatankuasa hendaklah memegang
jawatan atas apa-apa syarat dan selama tempoh yang dinyatakan
dalam surat pelantikannya dan layak untuk dilantik semula.

(5) Suruhanjaya boleh membatalkan pelantikan mana-mana
anggota jawatankuasa.

(6) Seseorang anggota jawatankuasa boleh, pada bila-bila masa,
meletakkan jawatan dengan memberikan notis secara bertulis
kepada pengerusi jawatankuasa itu.

(7) Suruhanjaya boleh, pada bila-bila masa, memberhentikan
atau mengubah keanggotaan sesuatu jawatankuasa.

(8) Jawatankuasa boleh mengadakan mesyuarat pentadbirannya
pada bila-bila masa dan di mana-mana tempat yang ditentukan
oleh pengerusi jawatankuasa itu.

(9) Sesuatu jawatankuasa boleh mengundang mana-mana
orang untuk menghadiri mana-mana mesyuaratnya bagi maksud
menasihatinya tentang apa-apa perkara yang sedang dibincangkan
tetapi orang itu tidak berhak untuk mengundi pada mesyuarat
itu.


-----

_Suruhanjaya Persaingan_ 13

(10) Anggota sesuatu jawatankuasa dan mana-mana orang yang
diundang di bawah subseksyen (9) boleh dibayar apa-apa elaun dan
belanja lain sebagaimana yang ditentukan oleh Suruhanjaya.

**Penzahiran kepentingan**

**15.** (1) Seseorang anggota Suruhanjaya atau mana-mana
jawatankuasa yang ditubuhkan di bawah seksyen 14 yang
memperoleh suatu kepentingan secara langsung atau tidak langsung
sama ada dengan sendirinya, menerusi anggota keluarganya atau
menerusi sekutunya berhubung dengan apa-apa perkara yang
sedang dibincangkan oleh Suruhanjaya atau jawatankuasa itu,
hendaklah menzahirkan kepada Suruhanjaya atau jawatankuasa
itu, mengikut mana-mana yang berkenaan, hakikat kepentingannya
dan jenis kepentingan itu.

(2) Penzahiran di bawah subseksyen (1) hendaklah direkodkan
dalam minit mesyuarat Suruhanjaya atau jawatankuasa itu,
mengikut mana-mana yang berkenaan, yang dalamnya perkara
itu dibincangkan dan, selepas penzahiran itu, anggota itu—

_(a)_ tidak boleh hadir atau mengambil bahagian dalam
apa-apa pertimbangtelitian atau keputusan Suruhanjaya
atau jawatankuasa itu, mengikut mana-mana yang
berkenaan; dan

_(b)_ tidak boleh diambil dikira bagi maksud membentuk kuorum
Suruhanjaya atau jawatankuasa itu, mengikut mana-mana
yang berkenaan,

apabila perkara itu dibincangkan atau diputuskan.

(3) Seseorang anggota Suruhanjaya atau jawatankuasa yang
tidak menzahirkan kepentingannya sebagaimana yang dikehendaki
di bawah subseksyen (1) melakukan suatu kesalahan dan boleh,
apabila disabitkan, didenda tidak melebihi lima ratus ribu ringgit
atau dipenjarakan selama tempoh tidak melebihi lima tahun atau
kedua-duanya.

(4) Tiada tindakan atau prosiding Suruhanjaya atau jawatankuasa
boleh menjadi tidak sah atas alasan bahawa mana-mana anggota
Suruhanjaya atau jawatankuasa telah melanggar seksyen ini.


-----

14 _Rang Undang-Undang_

(5) Bagi maksud seksyen ini—

“anggota keluarganya”, berhubungan dengan seseorang anggota
Suruhanjaya atau jawatankuasa, termasuklah—

_(a)_ suami atau isterinya;

_(b)_ ibu atau bapanya (termasuk ibu atau bapa suami atau
isterinya);

_(c)_ anaknya (termasuk anak angkat atau anak tiri);

_(d)_ adik-beradiknya (termasuk adik beradik suami atau
isterinya); dan

_(e)_ suami atau isteri anaknya atau adik-beradiknya; dan

“sekutu”, berhubungan dengan seseorang anggota Suruhanjaya
atau jawatankuasa, ertinya—

_(a)_ orang yang merupakan penama atau pekerja anggota itu;

_(b)_ firma yang anggota itu atau mana-mana penamanya
merupakan seorang pekongsinya;

_(c)_ pekongsi anggota itu;

_(d)_ pemegang amanah sesuatu amanah yang di bawahnya
anggota itu atau seorang anggota keluarganya ialah
seorang benefisiari; atau

_(e)_ mana-mana perbadanan mengikut pengertian Akta Syarikat
1965 [Akta 125], yang anggota itu atau mana-mana
penamanya atau seseorang anggota keluarganya ialah
seorang pengarah atau mempunyai pemegangan syer
yang substantial dalam perbadanan itu.

BAHAGIAN III

FUNGSI DAN KUASA SURUHANJAYA

**Fungsi Suruhanjaya**

**16.** Suruhanjaya hendaklah mempunyai apa-apa fungsi yang
dinyatakan di bawah undang-undang persaingan dan hendaklah
juga mempunyai fungsi yang berikut:

_(a)_ menasihati Menteri atau mana-mana pihak berkuasa awam
atau pihak berkuasa pengawalseliaan yang lain tentang
segala perkara yang berkenaan dengan persaingan;


-----

_Suruhanjaya Persaingan_ 15

_(b)_ memberitahu Menteri tentang kesan anti-persaingan yang
sebenar atau yang mungkin daripada perundangan semasa
atau perundangan yang dicadangkan dan membuat syor
kepada Menteri, jika sesuai, bagi mengelakkan kesan
ini;

_(c)_ menasihati Menteri tentang perjanjian antarabangsa yang
berkaitan dengan perkara persaingan dan undang-undang
persaingan;

_(d)_ melaksanakan dan menguatkuasakan peruntukan
undang-undang persaingan;

_(e)_ mengeluarkan garis panduan berhubung dengan pelaksanaan
dan penguatkuasaan undang-undang persaingan;

_(f)_ bertindak sebagai penyokong bagi perkara persaingan;

_(g)_ menjalankan, sebagaimana yang difikirkannya sesuai,
kajian am berhubung dengan isu-isu yang berkaitan
dengan persaingan dalam ekonomi Malaysia atau sektor
tertentu ekonomi Malaysia;

_(h)_ mengumpul maklumat bagi pelaksanaan fungsi
Suruhanjaya;

_(i)_ menyiarkan, dan selainnya meningkatkan kesedaran di
kalangan orang yang terlibat dalam perdagangan atau
tred dan di kalangan orang awam, maklumat yang
berkenaan dengan undang-undang persaingan dan cara
yang mengikutnya Suruhanjaya akan menjalankan
fungsinya di bawah undang-undang persaingan;

_(j)_ memberitahu dan mendidik orang awam tentang cara-cara
bagaimana persaingan dapat memberi manfaat kepada
pengguna di, dan ekonomi, Malaysia;

_(k)_ mempertimbangkan dan membuat syor kepada Menteri
tentang pembaharuan kepada undang-undang persaingan;
dan

_(l)_ menjalankan apa-apa aktiviti dan melakukan apa-apa benda
yang perlu atau bermanfaat dan wajar bagi pentadbiran
Suruhanjaya.


-----

16 _Rang Undang-Undang_

**Kuasa Suruhanjaya**

**17.** (1) Suruhanjaya hendaklah mempunyai kuasa untuk melakukan
segala benda yang perlu atau suai manfaat bagi atau berkaitan dengan
pelaksanaan fungsinya di bawah undang-undang persaingan.

(2) Tanpa menjejaskan keluasan subseksyen (1), kuasa Suruhanjaya
termasuklah kuasa—

_(a)_ untuk menggunakan semua harta alih dan harta tak alih
Suruhanjaya mengikut apa-apa cara yang difikirkan suai
manfaat oleh Suruhanjaya termasuk menggadaijanjikan
harta itu bagi pemerdapatan pinjaman;

_(b)_ untuk mengenakan penalti bagi pelanggaran peruntukan
undang-undang persaingan;

_(c)_ untuk mengenakan fi atau caj bagi perkhidmatan yang
diberikan oleh Suruhanjaya;

_(d)_ untuk melantik mana-mana ejen, pakar atau perunding
yang difikirkannya layak untuk membantu Suruhanjaya
dalam pelaksanaan fungsinya;

_(e)_ untuk memberikan pinjaman, biasiswa dan wang pendahuluan
kepada pekerja Suruhanjaya bagi apa-apa maksud dan
atas apa-apa terma yang ditentukan oleh Suruhanjaya
atau yang diluluskan oleh Menteri;

_(f)_ untuk membayar saraan, elaun dan apa-apa perbelanjaan
lain anggota Suruhanjaya;

_(g)_ untuk merumuskan dan melaksanakan program bagi
pelaksanaan fungsi Suruhanjaya dengan sewajarnya dan
seberkesannya, termasuklah program bagi pembangunan
sumber manusia, pembiayaan dan kerjasama;

_(h)_ untuk bekerjasama dengan mana-mana pertubuhan perbadanan
atau agensi kerajaan bagi maksud melaksanakan fungsi
Suruhanjaya;

_(i)_ untuk menghendaki pemberian maklumat oleh perusahaan
bagi membantu Suruhanjaya dalam pelaksanaan fungsinya;
dan

_(j)_ untuk melakukan apa-apa jua yang bersampingan dengan
mana-mana fungsi dan kuasanya.


-----

_Suruhanjaya Persaingan_ 17

**Arahan oleh Menteri**

**18. (1) Suruhanjaya hendaklah bertanggungjawab kepada**
Menteri.

(2) Menteri boleh, secara bertulis, memberi Suruhanjaya arahan
yang bersifat am, yang selaras dengan peruntukan undang-undang
persaingan, berhubung dengan pelaksanaan fungsi dan kuasa
Suruhanjaya dan Suruhanjaya hendaklah melaksanakan arahan
itu.

**Penyata, laporan, akaun dan maklumat**

**19.** (1) Suruhanjaya hendaklah memberi Menteri, dan mana-mana
pihak berkuasa awam yang dinyatakan oleh Menteri, apa-apa
penyata, laporan, akaun dan maklumat berkenaan dengan aktiviti
dan kewangannya sebagaimana yang dikehendaki atau diarahkan
oleh Menteri dari semasa ke semasa.

(2) Penyata, laporan, akaun dan maklumat itu hendaklah dalam
apa-apa bentuk dan hendaklah mengandungi apa-apa maklumat
yang berhubungan dengan urusan dan dasar Suruhanjaya dan
apa-apa perkara lain sebagaimana yang ditentukan oleh Menteri
dari semasa ke semasa.

BAHAGIAN IV

PERUNTUKAN YANG BERHUBUNGAN DENGAN PEKERJA
SURUHANJAYA

**Ketua Pegawai Eksekutif**

**20.** (1) Menteri hendaklah melantik seorang Ketua Pegawai
Eksekutif atas apa-apa terma dan syarat sebagaimana yang
difikirkannya wajar.

(2) Ketua Pegawai Eksekutif hendaklah bertanggungjawab bagi
keseluruhan pentadbiran dan pengurusan fungsi, aktiviti dan hal
ehwal hari ke hari Suruhanjaya.

(3) Ketua Pegawai Eksekutif hendaklah mempunyai kawalan
am ke atas pekerja Suruhanjaya.


-----

18 _Rang Undang-Undang_

(4) Ketua Pegawai Eksekutif hendaklah melaksanakan apa-apa
kewajipan lain sebagaimana yang diarahkan oleh Suruhanjaya dari
semasa ke semasa.

(5) Dalam menunaikan kewajipannya, Ketua Pegawai
Eksekutif hendaklah bertindak di bawah kuasa dan arahan am
Suruhanjaya.

(6) Ketua Pegawai Eksekutif ialah seorang pekerja
Suruhanjaya.

**Penjalanan sementara fungsi Ketua Pegawai Eksekutif**

**21.** (1) Menteri boleh melantik secara sementara mana-mana
pekerja Suruhanjaya untuk bertindak sebagai Ketua Pegawai
Eksekutif selama tempoh apabila—

_(a)_ jawatan Ketua Pegawai Eksekutif kosong;

_(b)_ Ketua Pegawai Eksekutif tidak hadir bertugas atau tidak
ada di Malaysia; atau

_(c)_ Ketua Pegawai Eksekutif, kerana apa-apa sebab lain, tidak
dapat melaksanakan fungsinya.

(2) Sekiranya jawatan Ketua Pegawai Eksekutif kosong selama
lebih daripada enam bulan, Menteri hendaklah melantik orang lain
untuk menjadi Ketua Pegawai Eksekutif, dan dengan pelantikan
itu, Ketua Pegawai Eksekutif sebelumnya hendaklah terhenti
daripada memegang jawatan itu.

**Pelantikan pekerja Suruhanjaya**

**22.** (1) Suruhanjaya boleh, dari semasa ke semasa, melantik dan
mengambil kerja apa-apa bilangan pekerja yang difikirkannya
perlu dan atas apa-apa terma yang difikirkannya sesuai bagi
menjalankan maksud undang-undang persaingan.

(2) Suruhanjaya boleh, dengan kelulusan Menteri, menentukan
syarat perkhidmatan pekerjanya.


-----

_Suruhanjaya Persaingan_ 19

**Pinjaman, biasiswa dan wang pendahuluan**

**23. Suruhanjaya boleh memberikan pinjaman, biasiswa dan wang**
pendahuluan kepada pekerjanya bagi apa-apa maksud dan atas
apa-apa terma yang ditentukan oleh Suruhanjaya.

**Pembayaran faedah persaraan, dsb.**

**24.** Suruhanjaya boleh membuat perkiraan bagi pembayaran
kepada pekerjanya dan orang tanggungan mereka apa-apa faedah
persaraan, pencen, ganjaran dan elaun lain yang ditentukan oleh
Suruhanjaya.

**Suruhanjaya boleh menerima pakai peraturan-peraturan,**
**dsb.**

**25.** Suruhanjaya boleh menerima pakai dengan apa-apa ubah
suaian yang difikirkannya patut, apa-apa peraturan, kaedah,
dasar, pekeliling dan arahan yang diperbuat atau dikeluarkan
oleh Kerajaan Persekutuan berhubung dengan apa-apa perkara di
bawah Bahagian ini.

**Perlindungan pegawai dan orang lain**

**26.** Tiada tindakan, guaman, pendakwaan atau prosiding boleh
dimulakan dalam mana-mana mahkamah terhadap Suruhanjaya,
pegawai Suruhanjaya atau mana-mana orang lain yang bertindak
bagi pihak Suruhanjaya atau pegawai Suruhanjaya berkenaan
dengan apa-apa perbuatan yang diarahkan supaya dilakukan atau
dilakukan olehnya atas sifat sedemikian dengan syarat bahawa pada
masa itu dia telah menjalankan fungsinya dengan suci hati.

BAHAGIAN V

KEWANGAN

**Kumpulan Wang**

**27.** (1) Suatu kumpulan wang yang dikenali sebagai “Kumpulan
Wang Suruhanjaya Persaingan” ditubuhkan dan hendaklah ditadbirkan
dan dikawal oleh Suruhanjaya.


-----

20 _Rang Undang-Undang_

(2) Kumpulan Wang hendaklah terdiri daripada—

_(a)_ apa-apa wang yang diperuntukkan dari semasa ke semasa
oleh Parlimen bagi maksud Akta ini;

_(b)_ semua atau mana-mana bahagian fi, caj pentadbiran atau
caj lain yang dikenakan oleh atau yang kena dibayar
kepada Suruhanjaya di bawah Akta ini;

_(c)_ semua wang yang diperoleh sebagai pendapatan daripada
pelaburan yang dibuat oleh Suruhanjaya;

_(d)_ semua wang yang diterima oleh Suruhanjaya melalui
pemberian;

_(e)_ semua wang yang diperoleh daripada penjualan, pelupusan,
pemajakan atau penyewaan, atau apa-apa urus niaga
lain mengenai, apa-apa harta, gadai janji, gadaian atau
debentur yang terletak hak pada atau yang diperoleh
oleh Suruhanjaya;

_(f)_ semua wang dan harta lain yang dengan apa-apa cara
menjadi kena dibayar kepada atau terletak hak pada
Suruhanjaya, berkenaan dengan apa-apa perkara yang
bersampingan dengan fungsinya dan kuasanya;

_(g)_ apa-apa kos yang dibayar kepada, atau didapatkan oleh,
Suruhanjaya dalam apa-apa tindakan atau prosiding, sivil
atau jenayah;

_(h)_ wang yang dipinjam oleh Suruhanjaya di bawah seksyen
32; dan

_(i)_ wang yang diterima dengan sah oleh Suruhanjaya,
termasuklah bunga.

**Perbelanjaan yang hendaklah dipertanggungkan pada Kumpulan**
**Wang**

**28.** Kumpulan Wang hendaklah dibelanjakan bagi maksud yang
berikut:

_(a)_ membayar apa-apa perbelanjaan yang dilakukan secara
sah oleh Suruhanjaya;

_(b)_ membayar saraan, elaun dan perbelanjaan lain anggota
Suruhanjaya, anggota jawatankuasa dan pekerja
Suruhanjaya;


-----

_Suruhanjaya Persaingan_ 21

_(c)_ membayar apa-apa belanja, kos atau perbelanjaan lain
berhubung dengan pemerolehan barang dan perkhidmatan,
termasuk pengambilan khidmat perunding, fi dan kos
guaman dan fi dan kos lain, yang dilakukan atau
diterima dengan sepatutnya oleh Suruhanjaya dalam
pelaksanaan fungsinya dan penjalanan kuasanya di bawah
undang-undang persaingan;

_(d)_ membeli atau menyewa kelengkapan, jentera dan
apa-apa bahan lain, memperoleh tanah dan apa-apa aset,
dan membina bangunan, dan menjalankan apa-apa kerja
dan pengusahaan lain dalam pelaksanaan fungsinya
dan penjalanan kuasanya di bawah undang-undang
persaingan;

_(e)_ membayar balik wang yang dipinjam dan bunga yang
dikenakan ke atasnya;

_(f)_ memberikan pinjaman, biasiswa, wang pendahuluan, faedah
persaraan, pencen, ganjaran dan faedah lain; dan

_(g)_ secara amnya, membayar apa-apa belanja bagi melaksanakan
peruntukan undang-undang persaingan.

**Pemeliharaan Kumpulan Wang**

**29.** Menjadi kewajipan Suruhanjaya untuk memelihara
Kumpulan Wang dengan melaksanakan fungsinya dan menjalankan
kuasanya di bawah Akta ini dengan sedemikian cara supaya dapat
dipastikan bahawa jumlah hasil Suruhanjaya mencukupi untuk
membayar semua jumlah wang yang boleh dipertanggungkan
dengan sepatutnya pada akaun hasilnya, termasuk susut nilai dan
bunga atas modal, dari setahun ke setahun.

**Perbelanjaan dan penyediaan anggaran**

**30.** (1) Perbelanjaan Suruhanjaya setakat apa-apa amaun yang
dibenarkan oleh Menteri bagi mana-mana satu tahun hendaklah
dibayar daripada Kumpulan Wang.

(2) Sebelum 1 September setiap tahun, Suruhanjaya hendaklah
mengemukakan kepada Menteri suatu anggaran perbelanjaannya
(termasuk perbelanjaan bagi program penyelidikan dan pembangunan)
bagi tahun yang berikutnya dalam apa-apa bentuk dan yang
mengandungi apa-apa butir sebagaimana yang diarahkan oleh
Menteri.


-----

22 _Rang Undang-Undang_

(3) Menteri hendaklah, sebelum 1 Januari tahun yang berikutnya,
memberitahu Suruhanjaya amaun yang dibenarkan bagi perbelanjaan
secara amnya atau amaun yang dibenarkan bagi setiap perihalan
perbelanjaan berdasarkan anggaran yang disediakan di bawah
subseksyen (2).

(4) Suruhanjaya boleh, pada bila-bila masa, mengemukakan
suatu anggaran perbelanjaan tambahan bagi mana-mana satu tahun
kepada Menteri dan Menteri boleh membenarkan keseluruhan atau
mana-mana bahagian perbelanjaan tambahan yang dimasukkan
dalam anggaran perbelanjaan tambahan itu.

**Akaun bank**

**31.** Suruhanjaya hendaklah membuka dan menyenggarakan
akaun atau akaun-akaun dengan bank atau bank-bank di Malaysia
sebagaimana yang difikirkan patut oleh Suruhanjaya, selepas
berunding dengan Menteri; dan tiap-tiap akaun itu hendaklah
dikendalikan, setakat yang dapat dilaksanakan, melalui cek yang
ditandatangani oleh mana-mana orang atau orang-orang yang
diberi kuasa oleh Suruhanjaya bagi maksud itu dari semasa ke
semasa.

**Kuasa untuk meminjam**

**32.** Suruhanjaya boleh, dari semasa ke semasa, meminjam
dalam apa-apa bentuk dan pada apa-apa kadar bunga dan bagi
apa-apa tempoh dan atas apa-apa terma tentang masa dan kaedah
pembayaran balik dan selainnya, sebagaimana yang diluluskan oleh
Menteri, dengan persetujuan Menteri Kewangan, apa-apa wang
yang diperlukan oleh Suruhanjaya bagi memenuhi mana-mana
obligasinya atau menunaikan mana-mana kewajipannya.

**Pelaburan**

**33.** Wang Suruhanjaya hendaklah, setakat yang tidak diperlukan
untuk dibelanjakan dengan segera oleh Suruhanjaya di bawah
Akta ini, dilaburkan mengikut apa-apa cara yang diluluskan oleh
Menteri, dengan persetujuan Menteri Kewangan.


-----

_Suruhanjaya Persaingan_ 23

**Batasan untuk berkontrak**

**34.** Suruhanjaya tidak boleh, tanpa kelulusan Menteri dan
persetujuan Menteri Kewangan, membuat apa-apa kontrak yang
di bawahnya Suruhanjaya dikehendaki untuk membayar atau
menerima suatu amaun yang melebihi sepuluh juta ringgit.

**Tatacara kewangan**

**35.** Tertakluk kepada Akta ini dan kelulusan Menteri, Suruhanjaya
hendaklah menentukan tatacara kewangannya sendiri.

**Tahun kewangan**

**36.** Tahun kewangan Suruhanjaya hendaklah bermula pada 1
Januari dan berakhir pada 31 Disember setiap tahun.

**Laporan tahunan**

**37.** Akta Badan Berkanun (Akaun dan Laporan Tahunan) 1980

[Akta 240] hendaklah terpakai bagi Suruhanjaya.

BAHAGIAN VI

AM

**Pelantikan dan kuasa pegawai Suruhanjaya**

**38.** (1) Suruhanjaya boleh melantik apa-apa bilangan pegawai
Suruhanjaya yang difikirkannya perlu untuk menjalankan kuasa
yang diperuntukkan di bawah undang-undang persaingan.

(2) Bagi maksud sesuatu penyiasatan di bawah undang-undang
persaingan, Suruhanjaya boleh melantik pekerjanya atau mana-mana
orang lain untuk menjadi pegawai Suruhanjaya.

(3) Seseorang pegawai Suruhanjaya yang bukan pekerja
Suruhanjaya hendaklah tertakluk kepada obligasi kerahsiaan di
bawah seksyen 43, dan hendaklah menikmati perlindungan dan
tanggung rugi sebagaimana yang dinyatakan dalam Akta ini atau
undang-undang bertulis lain yang terpakai bagi seseorang pekerja
Suruhanjaya, mengikut mana-mana yang berkenaan.


-----

24 _Rang Undang-Undang_

(4) Seseorang pegawai Suruhanjaya hendaklah mempunyai
segala kuasa yang perlu untuk menjalankan pemeriksaan dan
penyiasatan tentang apa-apa kesalahan atau pelanggaran di bawah
undang-undang persaingan.

**Kerjasama dengan pihak berkuasa lain**

**39. Menteri boleh memberikan arahan kepada Suruhanjaya**
mengenai perkiraan kerjasama antara Suruhanjaya dengan
mana-mana pihak berkuasa lain di Malaysia atau dalam bidang kuasa
asing atau mana-mana organisasi antarabangsa dan menentukan
perkiraan bagi kerjasama sedemikian atau keanggotaan dalam
organisasi antarabangsa.

**Permulaan pendakwaan**

**40.** Tiada pendakwaan boleh dimulakan bagi apa-apa kesalahan
di bawah undang-undang persaingan tanpa keizinan bertulis
Pendakwa Raya.

**Pekhidmat awam**

**41.** Semua anggota Suruhanjaya dan mana-mana jawatankuasa,
dan semua pekerja, pegawai Suruhanjaya, ejen dan perunding
Suruhanjaya, semasa menunaikan kewajipan mereka di bawah
Akta ini sebagai anggota, pekerja, Pegawai Suruhanjaya, ejen atau
perunding sedemikian, hendaklah disifatkan sebagai pekhidmat
awam mengikut pengertian Kanun Keseksaan [Akta 574].

**Akta Perlindungan Pihak Berkuasa Awam 1948**

**42.** Akta Perlindungan Pihak Berkuasa Awam 1948 [Akta 198]
hendaklah terpakai bagi apa-apa tindakan, guaman, pendakwaan
atau prosiding terhadap Suruhanjaya atau terhadap mana-mana
anggota Suruhanjaya, mana-mana anggota jawatankuasa, dan
pekerja atau ejen Suruhanjaya berkenaan dengan apa-apa perbuatan,
pengabaian atau keingkaran yang dibuat atau dilakukan olehnya
dengan suci hati atau apa-apa peninggalan olehnya dengan suci
hati, dalam sifatnya yang sedemikian.


-----

_Suruhanjaya Persaingan_ 25

**Obligasi kerahsiaan**

**43.** (1) Kecuali bagi mana-mana maksud Akta ini atau bagi
maksud apa-apa prosiding sivil atau jenayah di bawah mana-mana
undang-undang bertulis atau jika selainnya dibenarkan oleh
Suruhanjaya—

_(a)_ tiada anggota Suruhanjaya atau mana-mana jawatankuasanya
atau mana-mana pekerja atau ejen Suruhanjaya atau
mana-mana orang yang menghadiri mana-mana mesyuarat
Suruhanjaya atau mana-mana jawatankuasanya, sama ada
semasa atau selepas tempoh memegang jawatan atau
tempoh pekerjaannya, boleh menzahirkan apa-apa maklumat
yang didapatinya dalam penjalanan kewajipannnya dan
yang tidak disiarkan menurut undang-undang persaingan;
dan

_(b)_ tiada seorang lain pun yang melalui apa-apa cara mempunyai
akses kepada apa-apa maklumat atau dokumen yang
berhubungan dengan hal ehwal Suruhanjaya boleh
menzahirkan maklumat atau dokumen itu.

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi satu juta ringgit atau dipenjarakan selama tempoh tidak
melebihi lima tahun atau kedua-duanya.

**Pewakilan dalam prosiding sivil**

**44.** Walau apa pun mana-mana undang-undang bertulis yang
lain—

_(a)_ dalam mana-mana prosiding sivil oleh atau terhadap
Suruhanjaya;

_(b)_ dalam mana-mana prosiding sivil terhadap mana-mana
pekerja atau pegawai Suruhanjaya berhubung dengan
pelaksanaan fungsinya di bawah undang-undang persaingan;
atau

_(c)_ dalam mana-mana prosiding sivil yang lain yang dalamnya
Suruhanjaya dikehendaki atau dibenarkan oleh mahkamah
untuk diwakili, atau untuk didengar, atau selainnya berhak
untuk diwakili atau didengar,


-----

26 _Rang Undang-Undang_

mana-mana orang yang diberi kuasa oleh Suruhanjaya bagi maksud
itu boleh, bagi pihak Suruhanjaya, atau pekerja itu atau pegawai
Suruhanjaya, memulakan prosiding sedemikian atau hadir dalam
prosiding itu dan boleh membuat semua kehadiran dan permohonan
dan melakukan semua perbuatan berkenaan dengan prosiding itu
bagi pihak Suruhanjaya.

**Kuasa untuk mengambil kerja**

**45.** Suruhanjaya boleh mengambil kerja dan membayar ejen dan
penasihat teknikal, termasuklah peguam bela dan peguam cara,
jurubank, perunding dan orang lain, untuk membuat apa-apa
urusan atau untuk melakukan apa-apa perbuatan yang dikehendaki
supaya diuruskan atau dilakukan pada melaksanakan fungsinya,
atau menjalankan kuasanya atau bagi melaksanakan maksud Akta
ini dengan lebih baik.

**Perkara yang dilakukan pada menjangkakan Akta ini**
**diperbuat**

**46.** Segala benda yang dilakukan oleh mana-mana orang atau
pihak berkuasa bagi pihak Suruhanjaya sebagai persediaan dan
ke arah pelaksanaan atau pentadbiran yang sepatutnya Akta ini,
dan apa-apa perbelanjaan yang dilakukan berhubungan dengannya,
pada menjangkakan pembuatan Akta ini hendaklah disifatkan telah
dibenarkan oleh Akta ini, dan segala hak yang diperoleh atau
obligasi yang ditanggung bagi pihak Suruhanjaya daripada apa-apa
jua yang dilakukan sedemikian hendaklah apabila Akta ini mula
berkuat kuasa disifatkan sebagai hak dan obligasi Suruhanjaya.

**Kaedah penyiaran**

**47.** (1) Jika Suruhanjaya diberi kuasa untuk menyiarkan, atau
dikehendaki untuk menyiarkan, suatu arahan, garis panduan,
penarikbalikan, pelepasan, penamaan atau keputusan atau
dokumen lain di bawah undang-undang persaingan, penyiaran itu
bolehlah melalui kaedah elektronik mengikut apa-apa cara yang
menjadikannya boleh diakses dengan munasabah oleh mana-mana
orang yang berhasrat untuk melihatnya, dan penyiaran sesuatu
dokumen melalui kaedah itu hendaklah mempunyai kuat kuasa
bagi semua maksud di bawah Akta ini.


-----

_Suruhanjaya Persaingan_ 27

(2) Bagi maksud seksyen ini, “elektronik” ertinya teknologi yang
menggunakan elektrik, optik, magnet, elektromagnet, biometrik,
fotonik atau teknologi lain sebagaimana yang ditentukan oleh
Suruhanjaya.

JADUAL

[Seksyen 6]

**Masa dan tempat mesyuarat**

**1.** (1) Suruhanjaya hendaklah mengadakan seberapa banyak mesyuarat yang
perlu bagi melaksanakan fungsinya dengan cekap dan mesyuarat itu hendaklah
diadakan di mana-mana tempat dan pada bila-bila masa yang diputuskan oleh
Pengerusi, dengan syarat bahawa Pengerusi tidak boleh membenarkan lebih
daripada tiga bulan berlalu antara mesyuarat.

(2) Notis bertulis sekurang-kurangnya empat belas hari hendaklah diberikan
kepada anggota.

(3) Pengerusi hendaklah mempengerusikan mesyuarat Suruhanjaya.

**Kuorum**

**2.** Pengerusi dan sekurang-kurangnya setengah daripada anggota Suruhanjaya
yang lain hendaklah membentuk kuorum pada mana-mana mesyuarat
Suruhanjaya.

**Undi pemutus**

**3.** (1) Tiap-tiap anggota Suruhanjaya yang hadir berhak kepada satu undi.

(2) Jika atas apa-apa persoalan untuk ditentukan oleh Suruhanjaya terdapat
persamaan undi, Pengerusi hendaklah mempunyai undi pemutus di samping
undi biasanya.

**Suruhanjaya boleh mengundang orang lain untuk menghadiri**
**mesyuarat**

**4. (1) Suruhanjaya boleh mengundang mana-mana orang untuk menghadiri**
mana-mana mesyuarat atau pertimbangtelitian Suruhanjaya bagi maksud
menasihatinya tentang apa-apa perkara yang sedang dibincangkan, tetapi
mana-mana orang yang hadir sedemikian tidak berhak untuk mengundi pada
mesyuarat atau pertimbangtelitian itu.

(2) Seseorang yang diundang di bawah subperenggan (1) hendaklah dibayar
apa-apa elaun sebagaimana yang ditentukan oleh Suruhanjaya.


-----

28 _Rang Undang-Undang_

**Ketetapan tanpa bermesyuarat**

**5. (1) Sesuatu ketetapan dikira sebagai telah diluluskan pada sesuatu mesyuarat**
Suruhanjaya jika—

_(a)_ semua anggota Suruhanjaya telah dimaklumkan tentang ketetapan
yang dicadangkan itu, atau usaha yang munasabah telah dibuat untuk
memaklumkan semua anggota Suruhanjaya tentang ketetapan yang
dicadangkan itu; dan

_(b)_ tanpa bermesyuarat, majoriti anggota Suruhanjaya menandakan
persetujuan tentang ketetapan itu mengikut kaedah yang ditentukan
oleh Suruhanjaya di bawah subperenggan (2).

(2) Subperenggan (1) terpakai hanya jika Suruhanjaya—

_(a) memutuskan bahawa subperenggan itu terpakai; dan_

_(b) memutuskan kaedah yang dengannya anggota Suruhanjaya boleh_
menandakan persetujuan tentang ketetapan.

**Minit**

**6.** (1) Suruhanjaya hendaklah menyebabkan supaya—

_(a) minit kesemua mesyuaratnya disenggarakan dan disimpan; dan_

_(b) salinan minit semua mesyuaratnya dikemukakan kepada Suruhanjaya_
dengan seberapa segera yang dapat dilaksanakan.

(2) Minit yang dibuat mengenai mesyuarat Suruhanjaya, jika ditandatangani
dengan sewajarnya, hendaklah, dalam mana-mana prosiding undang-undang,
diterima sebagai keterangan prima facie mengenai fakta yang dinyatakan dalam
minit itu tanpa bukti selanjutnya.

(3) Tiap-tiap mesyuarat Suruhanjaya yang minit berkenaan dengannya telah
dibuat mengikut subperenggan (1) dan (2) hendaklah disifatkan telah dipanggil
dan diadakan dengan sewajarnya dan semua anggota pada mesyuarat itu layak
dengan sewajarnya untuk bertindak.

**Tatacara**

**7.** Suruhanjaya boleh mengawal selia tatacaranya sendiri.

**Kesahan perbuatan dan prosiding**

**8.** Tiada perbuatan yang dilakukan atau prosiding yang diambil di bawah
Akta ini boleh dipersoalkan atas alasan bahawa—

_(a)_ terdapat apa-apa kekosongan dalam keanggotaan, atau terdapat apa-apa
kecacatan dalam penubuhan, Suruhanjaya;

_(b) terdapat pelanggaran peruntukan seksyen 15 Akta oleh mana-mana_
anggota Suruhanjaya; atau


-----

_Suruhanjaya Persaingan_ 29

_(c) terdapat apa-apa peninggalan, kecacatan atau ketidakteraturan yang_
tidak menyentuh merit kes itu.

**Anggota hendaklah menumpukan masa kepada urusan Suruhanjaya**

**9.** Anggota Suruhanjaya hendaklah menumpukan masa kepada urusan
Suruhanjaya sebagaimana yang perlu untuk menunaikan kewajipan mereka
dengan berkesan.

HURAIAN

Rang Undang-Undang Suruhanjaya Persaingan 2010 (“Akta yang dicadangkan”)
bertujuan untuk mengadakan peruntukan bagi penubuhan suatu pertubuhan
perbadanan dengan nama Suruhanjaya Persaingan (“Suruhanjaya”) dan untuk
memperuntukkan bagi fungsi dan kuasanya dan perkara lain yang berkaitan
dengannya.

BAHAGIAN I

2. Bahagian I Akta yang dicadangkan memperkatakan perkara permulaan.

_Fasal 1 mengandungi tajuk ringkas Akta dan bertujuan untuk membenarkan_
Menteri untuk menetapkan tarikh permulaan kuat kuasa Akta.

_Fasal 2 mengandungi takrif ungkapan tertentu yang digunakan dalam_
Akta.

BAHAGIAN II

3. Bahagian II Akta yang dicadangkan memperkatakan penubuhan dan fungsi
Suruhanjaya.

_Fasal 3 bertujuan untuk mengadakan peruntukan bagi penubuhan_
Suruhanjaya.

_Fasal 4_ membenarkan Suruhanjaya untuk mempunyai meterai
perbadanan.

_Fasal 5 mengandungi peruntukan tentang keanggotaan Suruhanjaya._

_Fasal 6 mengadakan peruntukan bagi tatacara yang perlu dipatuhi oleh_
Suruhanjaya yang dinyatakan dalam Jadual.

_Fasal 7 menghendaki seseorang anggota Suruhanjaya untuk membuat_
akuan berkanun tentang kepentingannya apa-apa pengusahaan komersial atau
perdagangan.

_Fasal 8 menghendaki Pengerusi Suruhanjaya supaya mendapatkan kelulusan_
Menteri terlebih dahulu sebelum memegang apa-apa jawatan lain.


-----

30 _Rang Undang-Undang_

_Fasal 9_ mengandungi peruntukan tentang tempoh jawatan anggota
Suruhanjaya.

_Fasal 10 mengadakan peruntukan bagi pembayaran saraan dan elaun kepada_
anggota Suruhanjaya.

_Fasal 11_ mengadakan peruntukan bagi pembatalan pelantikan anggota
Suruhanjaya dan peletakan jawatan mereka.

_Fasal 12 menghuraikan hal keadaan yang dalamnya jawatan seseorang_
anggota Suruhanjaya menjadi kosong.

_Fasal 13 memberi Menteri kuasa untuk melantik secara sementara mana-_
mana anggota Suruhanjaya, selain Ketua Pegawai Eksekutif, untuk menjalankan
fungsi Pengerusi apabila jawatan Pengerusi kosong atau apabila Pengerusi
tidak hadir atau tidak dapat melaksanakan fungsinya.

_Fasal 14 memberi Suruhanjaya kuasa untuk menubuhkan jawatankuasa_
untuk membantunya.

_Fasal 15 menghendaki seseorang anggota Suruhanjaya atau mana-mana_
jawatankuasa yang ditubuhkan oleh Suruhanjaya supaya menzahirkan
kepentingannya dalam apa-apa perkara di bawah perbincangan Suruhanjaya
atau jawatankuasa. Ketidakzahiran menjadi suatu kesalahan dan adalah tertakluk
kepada penalti.

BAHAGIAN III

4. Bahagian III Akta yang dicadangkan memperkatakan fungsi dan kuasa
Suruhanjaya.

_Fasal 16 dan 17_ menyatakan fungsi dan kuasa Suruhanjaya.

_Fasal 18_ memberi Menteri kuasa untuk mengeluarkan arahan kepada
Suruhanjaya.

_Fasal 19 mengenakan kewajipan ke atas Suruhanjaya untuk memberikan_
penyata, laporan, akaun dan maklumat kepada Menteri atau mana-mana pihak
berkuasa awam.

BAHAGIAN IV

5. Bahagian IV Akta yang dicadangkan terdiri daripada peruntukan yang
memperkatakan pekerja Suruhanjaya.

_Fasal 20 menyatakan kewajipan Ketua Pegawai Eksekutif Suruhanjaya._

_Fasal 21 memberi Menteri kuasa untuk melantik secara sementara mana-_
mana pegawai Suruhanjaya untuk menjalankan kewajipan Ketua Pegawai
Eksekutif jika jawatan Ketua Pegawai Eksekutif kosong atau apabila Ketua
Pegawai Eksekutif tidak hadir atau tidak dapat melaksanakan fungsinya.


-----

_Suruhanjaya Persaingan_ 31

_Fasal 22 mengadakan peruntukan bagi pelantikan pekerja Suruhanjaya dan_
syarat perkhidmatan pekerja itu.

_Fasal 23 dan 24 membenarkan Suruhanjaya untuk memberikan pinjaman,_
biasiswa dan wang pendahuluan kepada pekerja dan membuat perkiraan bagi
pembayaran faedah persaraan, pencen, ganjaran dan elaun lain kepada mereka
dan tanggungan mereka.

_Fasal 25 membenarkan Suruhanjaya untuk menerima pakai peraturan-_
peraturan, dsb., yang dikeluarkan oleh Kerajaan Persekutuan berhubung dengan
pekerja Suruhanjaya.

_Fasal 26 bertujuan untuk melindungi Suruhanjaya, pegawai Suruhanjaya atau_
mana-mana orang lain berkenaan dengan apa-apa perbuatan yang diarahkan
atau dilakukan olehnya atas sifat sedemikian dengan syarat bahawa pada masa
itu dia telah menjalankan fungsinya dengan suci hati.

BAHAGIAN V

6. Bahagian V Akta yang dicadangkan terdiri daripada peruntukan
kewangan.

_Fasal 27 memperuntukkan penubuhan “Kumpulan Wang Suruhanjaya_
Persaingan”.

_Fasal 28 menyatakan perbelanjaan yang boleh dipertanggungkan pada_
Kumpulan Wang.

_Fasal 29_ meletakkan kewajipan pada Suruhanjaya untuk memelihara
Kumpulan Wang.

_Fasal 30 menghendaki Suruhanjaya supaya menyediakan suatu anggaran_
perbelanjaannya.

_Fasal 31 membenarkan Suruhanjaya untuk membuka dan menyenggarakan_
akaun bank.

_Fasal 32 membolehkan Suruhanjaya untuk meminjam wang._

_Fasal 33 membenarkan Suruhanjaya untuk melaburkan wang Suruhanjaya_
dengan kelulusan Menteri Kewangan.

_Fasal 34 menghendaki Suruhanjaya supaya mendapatkan kelulusan Menteri_
dengan persetujuan Menteri Kewangan sebelum membuat kontrak yang
di bawahnya Suruhanjaya perlu membayar atau menerima suatu amaun yang
melebihi sepuluh juta ringgit.

_Fasal 35 membenarkan Suruhanjaya untuk menentukan tatacara kewangannya_
sendiri.


-----

32 _Rang Undang-Undang_

_Fasal 36 menyatakan bahawa tahun kewangan Suruhanjaya hendaklah_
bermula pada 1 Januari dan berakhir pada 31 Disember setiap tahun.

_Fasal 37 memperuntukkan bahawa Akta Badan Berkanun (Akaun dan_
Laporan Tahunan) 1980 hendaklah terpakai bagi Suruhanjaya.

BAHAGIAN VI

7. Bahagian VI Akta yang dicadangkan mengandungi peruntukan am.

_Fasal 38 memperkatakan pelantikan dan kuasa pegawai Suruhanjaya._

_Fasal 39 membenarkan Menteri untuk memberikan arahan kepada Suruhanjaya_
mengenai perkiraan kerjasama antara Suruhanjaya dengan mana-mana pihak
berkuasa lain di Malaysia atau dalam bidang kuasa asing, atau mana-mana
organisasi antarabangsa.

_Fasal 40_ memperkatakan pendakwaan kesalahan di bawah Akta.

_Fasal 41 menyatakan bahawa anggota Suruhanjaya, anggota jawatankuasa,_
pekerja, pegawai Suruhanjaya, ejen dan perunding Suruhanjaya disifatkan
sebagai pekhidmat awam mengikuti pengertian Kanun Keseksaan.

_Fasal 42 memperuntukkan bahawa Akta Perlindungan Pihak Berkuasa Awam_
1948 terpakai bagi anggota Suruhanjaya dan jawatankuasa, dan pekerja dan
ejen Suruhanjaya.

_Fasal 43 melarang penzahiran maklumat yang berhubungan dengan hal_
ehwal Suruhanjaya kecuali di bawah hal keadaan tertentu.

_Fasal 44_ memperkatakan pewakilan dalam prosiding sivil.

_Fasal 45 memberi Suruhanjaya kuasa untuk mengambil kerja penasihat_
teknikal dan perunding lain.

_Fasal 46 mengadakan peruntukan bagi perkara yang dibuat pada menjangkakan_
pembuatan Akta yang dicadangkan.

_Fasal 47 membolehkan Suruhanjaya untuk menyiarkan apa-apa arahan, garis_
panduan, penarikbalikan, pelepasan, penamaan atau keputusan atau dokumen
lain melalui kaedah elektronik.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya tidak dapat ditentukan sekarang ini.

[PN(U[2])2705]


-----

