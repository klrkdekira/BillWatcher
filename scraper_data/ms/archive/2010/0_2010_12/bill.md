---
Year: 2010
Bill: D.R.11/2010 - Rang Undang-Undang Lembaga Pelesenan Kenderaan Perdagangan (Pindaan) 2010 (Lulus)
Title: D.R.11/2010 - Rang Undang-Undang Lembaga Pelesenan Kenderaan Perdagangan (Pindaan) 2010 (Lulus)
Download URL: https://www.parlimen.gov.my/files/billindex/pdf/2010/DR112010.pdf
URL: https://www.parlimen.gov.my/files/billindex/pdf/2010/DR112010.pdf
---
---
Reading:
D.R.11/2010
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Lembaga Pelesenan Kenderaan Perdagangan (Pindaan)_ 1

**D.R. 11/2010**

RANG UNDANG-UNDANG

_b e r n a m a_

Suatu Akta untuk meminda Akta Lembaga Pelesenan Kenderaan
Perdagangan 1987.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Lembaga Pelesenan**
Kenderaan Perdagangan (Pindaan) 2010.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2.** Dalam Akta ini, “tarikh yang ditetapkan” ertinya tarikh yang
ditetapkan oleh Menteri di bawah subseksyen 1(2).

**Pindaan seksyen 1a**

**3. Akta Lembaga Pelesenan Kenderaan Perdagangan 1987 [Akta 334],**
yang disebut “Akta ibu” dalam Akta ini, dipinda dengan menggantikan
seksyen 1a dengan seksyen yang berikut:

“Pemakaian

1a. (1) Akta ini hendaklah terpakai hanya bagi Sabah, Sarawak
dan Wilayah Persekutuan Labuan.


-----

2 _Rang Undang-Undang_

(2) Akta ini tidak terpakai bagi mana-mana kenderaan
perdagangan yang tertakluk kepada mana-mana undang-undang
berhubungan dengan pelancongan atau industri pelancongan
di Sabah, Sarawak dan Wilayah Persekutuan Labuan.”.

**Pindaan seksyen 2**

**4. Seksyen 2 Akta ibu dipinda—**

_(a) dalam takrif “Lembaga”, dengan memotong perkataan_
“Lembaga Pelesenan Kenderaan Perdagangan Semenanjung
Malaysia,”;

_(b)_ dalam takrif “Menteri”, dengan memasukkan selepas
perkataan “kenderaan perdagangan” perkataan “di Sabah,
Sarawak dan Wilayah Persekutuan Labuan”;

_(c)_ dalam takrif “Setiausaha Lembaga”, dengan memotong
perkataan “4,”; dan

_(d)_ dalam takrif “Timbalan Pengerusi”, dengan memotong
perkataan “4,”.

**Pindaan seksyen 3**

**5.** Subseksyen 3(1) Akta ibu dipinda dengan memotong perkataan
“Malaysia Barat,” dan perkataan ‘ “Lembaga Pelesenan Kenderaan
Perdagangan Semenanjung Malaysia”,’.

**Pemotongan seksyen 4**

**6.** Akta ibu dipinda dengan memotong seksyen 4.

**Pindaan seksyen 9**

**7.** Seksyen 9 Akta ibu dipinda dalam subseksyen (3) teks bahasa
Inggeris dengan memotong perkataan “paragraph 4(e),”.


-----

_Lembaga Pelesenan Kenderaan Perdagangan (Pindaan)_ 3

**Pindaan seksyen 27**

**8. Seksyen 27 Akta ibu dipinda dengan menggantikan perkataan**
“tiga puluh hari berkenaan dengan Malaysia Barat dan sembilan
puluh hari berkenaan dengan Sabah, Sarawak dan Wilayah
Persekutuan Labuan,” dengan perkataan “sembilan puluh hari”.

**Pemansuhan, pembubaran, peralihan dan kecualian**

**9.** (1) Pada tarikh yang ditetapkan—

_(a) Akta Lembaga Pelesenan Kenderaan Perdagangan 1987,_
kemudian daripada ini disebut sebagai “Akta”, hendaklah
terhenti pemakaiannya bagi Semenanjung Malaysia;
dan

_(b) Lembaga Pelesenan Kenderaan Perdagangan Semenanjung_
Malaysia, kemudian daripada ini disebut “Lembaga yang
dibubarkan”, adalah dibubarkan.

(2) Walau apa pun ketidakpakaian Akta Lembaga Pelesenan
Kenderaan Perdagangan 1987 bagi Semenanjung Malaysia,
semua perundangan subsidiari yang dibuat atau yang disifatkan
sebagai telah dibuat atau mempunyai kesan di bawah Akta
dan berkuat kuasa atau mempunyai kesan pada tarikh yang
ditetapkan hendaklah, setakat yang semua perundangan subsidiari
itu tidak tak konsisten dengan Akta Pengangkutan Awam Darat
2010 [Akta  ], terus berkuat kuasa dan mempunyai kesan
di Semenanjung Malaysia seolah-olah perundangan subsidiari
itu telah dibuat di bawah Akta Pengangkutan Awam Darat 2010
sehingga semua perundangan subsidiari itu dipinda, dibatalkan
atau digantikan oleh mana-mana perundangan subsidiari yang
dibuat di bawah Akta Pengangkutan Awam Darat 2010.

(3) Kuasa, hak, keistimewaan, liabiliti, obligasi dan kewajipan
yang sebaik sebelum tarikh yang ditetapkan merupakan kuasa, hak,
keistimewaan, liabiliti, obligasi dan kewajipan yang dipunyai oleh
Lembaga yang dibubarkan hendaklah turun kepada Suruhanjaya
Pengangkutan Darat, kemudian daripada ini disebut sebagai
“Suruhanjaya”, mulai tarikh itu.


-----

4 _Rang Undang-Undang_

(4) Semua keputusan, arahan dan pemberitahuan yang dibuat
atau diberi oleh Lembaga yang dibubarkan menurut Akta hendaklah
disifatkan telah dibuat atau diberi oleh Suruhanjaya di bawah
Akta Pengangkutan Awam Darat 2010 dan akan terus berkuat
kuasa sehingga semua keputusan, arahan dan pemberitahuan itu
dipinda, dibatalkan atau digantikan atau sehingga tarikh habis
tempoh keputusan, arahan dan pemberitahuan itu.

(5) Walau apa pun apa-apa yang berlawanan, anggota Lembaga
yang dibubarkan dan anggota apa-apa jawatankuasa yang dilantik
di bawah Akta dan memegang jawatan sebelum tarikh yang
ditetapkan itu hendaklah terhenti daripada memegang jawatan itu
pada tarikh itu.

(6) Mana-mana orang yang sebaik sebelum tarikh yang ditetapkan
itu diambil kerja sebagai pegawai atau pekhidmat Lembaga yang
dibubarkan, hendaklah pada tarikh yang ditetapkan itu diberi hak
untuk memilih supaya diambil kerja oleh Suruhanjaya dengan
terma dan syarat yang tidak kurang baiknya daripada apa yang
dinikmatinya sebaik sebelum tarikh yang ditetapkan itu.

(7) Sehinggalah terma dan syarat perkhidmatan termasuklah
kelakuan dan tatatertib pekerja-pekerjanya dibuat oleh Suruhanjaya,
skim dan terma dan syarat perkhidmatan termasuk kelakuan dan
tatatertib pekerja Lembaga yang dibubarkan hendaklah terus terpakai
secara _mutatis mutandis bagi tiap-tiap orang yang telah memilih_
di bawah subseksyen (6) untuk diambil kerja oleh Suruhanjaya.

(8) Segala wang yang kena dibayar kepada Lembaga yang
dibubarkan sebaik sebelum tarikh yang ditetapkan hendaklah kena
dibayar kepada Suruhanjaya mulai tarikh itu.

(9) Apa-apa prosiding sama ada guaman atau jenayah atau kausa
tindakan yang belum selesai atau yang ada sebaik sebelum tarikh
yang ditetapkan, oleh atau terhadap Lembaga yang dibubarkan
boleh diteruskan atau dimulakan oleh atau terhadap Suruhanjaya
sebagaimana ia boleh diteruskan atau dimulakan oleh atau terhadap
Lembaga yang dibubarkan seolah-olah Akta Pengangkutan Awam
Darat 2010 tidak diluluskan.

(10) Tertakluk kepada peruntukan Akta Pengangkutan Awam
Darat 2010, tiada apa-apa yang terkandung dalam Akta atau Akta
Pengangkutan Awam Darat 2010 boleh menjejaskan mana-mana
orang yang bertanggungan untuk didakwa atau dihukum bagi


-----

_Lembaga Pelesenan Kenderaan Perdagangan (Pindaan)_ 5

kesalahan yang dilakukan di bawah Akta sebelum tarikh yang
ditetapkan, atau apa-apa penyiasatan yang dibuat, prosiding yang
diambil atau hukuman yang dikenakan sebelum hari itu berkenaan
dengan kesalahan itu.

(11) Suatu sebutan dalam mana-mana undang-undang bertulis
yang berkuat kuasa sebaik sebelum tarikh yang ditetapkan mengenai
Lembaga yang dibubarkan hendaklah, setakat pemakaiannya bagi
Semenanjung Malaysia, ditafsirkan sebagai sebutan mengenai
Suruhanjaya.

**Status lesen,** **dsb.** **yang ada di bawah Akta**

**10. (1)** Apa-apa lesen atau pengecualian yang dikeluarkan atau
diberikan di bawah Akta berkenaan dengan pelesenan kenderaan
perdagangan sebelum tarikh yang ditetapkan dan tamat tempoh
pada bila-bila masa selepas tarikh yang ditetapkan hendaklah, pada
tarikh yang ditetapkan disifatkan sebagai dikeluarkan atau diberikan
di bawah Akta Pengangkutan Awam Darat 2010 sehingga tamat
tempoh lesen atau pengecualian itu jika lesen atau pengecualian
itu didaftarkan dengan Suruhanjaya dalam masa enam bulan dari
tarikh yang ditetapkan atau dalam apa-apa tempoh lain sebagaimana
yang boleh dilanjutkan oleh Suruhanjaya.

(2) Tiada apa pun dalam seksyen ini boleh ditafsirkan sebagai
melanjutkan tempoh atau jangka masa lesen atau pengecualian
yang disebut dalam subseksyen (1) melebihi tarikh tamatnya.

(3) Walau apa pun tempoh kesahan lesen atau pengecualian
yang disebut dalam subseksyen (1), jika ia tidak didaftarkan
dengan Suruhanjaya dalam tempoh bagi pendaftaran di bawah
subseksyen (1), lesen atau pengecualian itu hendaklah luput pada
tarikh tamat tempoh bagi pendaftaran itu.

(4) Suatu lesen atau pengecualian yang disebut di bawah
subseksyen (1) adalah tertakluk kepada terma dan syarat yang
ditentukan oleh Suruhanjaya, dan peruntukan Akta Pengangkutan
Awam Darat 2010 yang berhubungan dengan pembatalan,
penggantungan dan pembaharuan lesen dan pengecualian itu hendaklah
terpakai bagi semua lesen yang dikeluarkan dan pengecualian yang
diberikan di bawah Akta Pengangkutan Awam Darat 2010 menurut
subseksyen (1).


-----

6 _Rang Undang-Undang_

**Status permohonan yang belum selesai di bawah Akta**

**11. (1)** Semua permohonan bagi—

_(a) pengeluaran atau pembaharuan lesen berkenaan dengan_
kenderaan perdagangan;

_(b) pengubahan syarat lesen yang dikeluarkan atau_
diperbaharui sebagaimana yang diperihalkan di bawah
perenggan _(a); dan_

_(c)_ pengecualian di bawah Akta atau mana-mana perundangan
subsidiari yang dibuat di bawahnya berkenaan dengan
pelesenan kenderaan perdagangan,

yang dibuat oleh mana-mana orang di bawah Akta sebelum
tarikh yang ditetapkan dan belum selesai sebaik sebelum tarikh
yang ditetapkan hendaklah, berkuat kuasa dari tarikh yang
ditetapkan, diuruskan di bawah Akta Pengangkutan Awam
Darat 2010 oleh Suruhanjaya seolah-olah permohonan itu telah
dibuat kepadanya di bawah peruntukan Akta Pengangkutan Awam
Darat 2010.

**Status rayuan yang belum selesai di bawah Akta**

**12.** Jika apa-apa rayuan berkenaan dengan suatu keputusan
yang dibuat di bawah Akta masih belum selesai sebaik
sebelum tarikh yang ditetapkan di hadapan Menteri yang
dipertanggungkan dengan tanggungjawab bagi perkara yang
berhubungan dengan pelesenan kenderaan perdagangan atau jika
apa-apa hak untuk merayu berkenaan dengan keputusan itu telah
terakru, prosiding berkenaan dengan rayuan atau berkenaan dengan
apa-apa rayuan di bawah hak terakru untuk merayu, hendaklah
diteruskan atau telah diteruskan, mengikut mana-mana yang
berkenaan, berkuat kuasa dari tarikh yang ditetapkan di hadapan
Tribunal Rayuan di bawah Akta Pengangkutan Awam Darat 2010
seolah-olah prosiding itu adalah berkenaan dengan keputusan
di bawah Akta Pengangkutan Awam Darat 2010, tertakluk kepada
semua arahan atau syarat yang difikirkan patut atau suai manfaat
untuk diberikan atau dikenakan dalam perkara itu oleh Tribunal
Rayuan.


-----

_Lembaga Pelesenan Kenderaan Perdagangan (Pindaan)_ 7

HURAIAN

Rang Undang-Undang ini bertujuan untuk meminda Akta Lembaga Pelesenan
Kenderaan Perdagangan 1987 (“Akta 334”) untuk mengadakan peruntukan
bagi perubahan yang berbangkit pada Akta 334 menurut Akta Suruhanjaya
Pengangkutan Awam Darat 2010 dan Akta Pengangkutan Awam Darat 2010
yang dicadangkan. Akta Suruhanjaya Pengangkutan Awam Darat 2010 yang
dicadangkan bertujuan untuk menubuhkan Suruhanjaya Pengangkutan Awam
Darat (“Suruhanjaya”) sebagai pengawal selia utama bagi pengangkutan awam
darat, yang termasuk kenderaan perkhidmatan awam dan kenderaan barangan
bagi Semenanjung Malaysia, manakala Akta Pengangkutan Awam Darat 2010
yang dicadangkan menyatakan rangka kerja pengawalseliaan bagi pengangkutan
awam darat bagi Semenanjung Malaysia. Dengan yang demikian, selepas
berkuat kuasanya Akta Suruhanjaya Pengangkutan Awam Darat 2010 dan Akta
Pengangkutan Awam Darat 2010 yang dicadangkan, Akta 334 hanya akan
terpakai bagi Sabah, Sarawak dan Wilayah Persekutuan Labuan.

2. Fasal 1 mengandungi tajuk ringkas dan membolehkan Menteri menetapkan
tarikh permulaan kuat kuasa Rang Undang-Undang ini.

3. _Fasal 2 bertujuan untuk memasukkan takrif “tarikh yang ditetapkan” bagi_
Rang Undang-Undang ini.

4. Fasal 3 bertujuan untuk membuat pindaan kepada seksyen 1 Akta 334
untuk menjelaskan bahawa Akta 334 hanya akan terpakai bagi Sabah, Sarawak
dan Wilayah Persekutuan Labuan.

5. _Fasal 4_ dan _5 masing-masing bertujuan untuk meminda seksyen 2 dan 3_
Akta 334 untuk memotong sebutan mengenai Lembaga Pelesenan Kenderaan
Perdagangan Semenanjung Malaysia yang dibubarkan oleh Akta yang dicadangkan
ini.

6. _Fasal 6, 7 dan_ _8 bertujuan untuk mengadakan peruntukan bagi pindaan_
berbangkit masing-masing kepada seksyen 4, 9 dan 27 Akta 334.

7. _Fasal 9_ bertujuan untuk mengadakan peruntukan bagi ketidakpakaian
Akta 334 bagi Semenanjung Malaysia, pemansuhan Lembaga dan perkaraperkara peralihan dan kecualian.

8. _Fasal 10 mengadakan peruntukan bagi status_ lesen yang sedia ada di
bawah Akta 334.

9. _Fasal 11 mengadakan peruntukan bagi status_ permohonan yang belum
selesai di bawah Akta 334.

10. _Fasal 12 mengadakan peruntukan bagi status rayuan yang belum selesai_
di bawah Akta 334.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya tidak dapat ditentukan sekarang ini.

[PN(U[2])2734]


-----

