---
Year: 2010
Bill: D.R.07/2010 - Rang Undang-Undang Persaingan 2010 (Lulus)
Title: D.R.07/2010 - Rang Undang-Undang Persaingan 2010 (Lulus)
Download URL: https://www.parlimen.gov.my/files/billindex/pdf/2010/DR072010.pdf
URL: https://www.parlimen.gov.my/files/billindex/pdf/2010/DR072010.pdf
---
---
Reading:
D.R.07/2010
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Persaingan_

**D.R. 7/2010**

RANG UNDANG-UNDANG PERSAINGAN 2010

SUSUNAN FASAL

BAHAGIAN I

PERMULAAN

Fasal

1. Tajuk ringkas dan permulaan kuat kuasa

2. Tafsiran

3. Pemakaian

BAHAGIAN II

AMALAN ANTIPERSAINGAN

Bab 1

_Perjanjian antipersaingan_

4. Perjanjian mendatar dan menegak yang dilarang

5. Pelepasan liabiliti

6. Pengecualian individu

7. Pembatalan atau perubahan pengecualian individu

8. Pengecualian blok

9. Tatacara bagi pengecualian blok

Bab 2

_Penyalahgunaan kedudukan dominan_

10. Penyalahgunaan kedudukan dominan adalah dilarang

Bab 3

_Kajian semula pasaran_

11. Kuasa untuk menjalankan kajian semula pasaran

12. Keputusan kajian semula pasaran


-----

_Rang Undang-Undang_

Bab 4

_Kecualian_

BAHAGIAN III

PENYIASATAN DAN PENGUATKUASAAN


Fasal

13. Kecualian


14. Penyiasatan oleh Suruhanjaya

15. Aduan kepada Suruhanjaya

16. Penutupan suatu penyiasatan

17. Kuasa penyiasatan

18. Kuasa untuk menghendaki pemberian maklumat

19. Suruhanjaya boleh memegang simpan dokumen

20. Akses kepada rekod, dsb.

21. Kerahsiaan

22. Komunikasi terlindung

23. Memberikan maklumat, keterangan atau dokumen palsu atau
mengelirukan

24. Pemusnahan, penyembunyian, pencacatan atau pengubahan rekod, dsb.

25. Penggeledahan dan penyitaan dengan waran

26. Penggeledahan dan penyitaan tanpa waran

27. Capaian kepada data berkomputer

28. Waran boleh diterima walaupun cacat

29. Senarai rekod, buku, akaun, dsb., yang disita

30. Pelepasan rekod, buku, akaun, dsb., yang disita

31. Tiada kos atau ganti rugi yang berbangkit daripada penyitaan boleh
didapatkan

32. Halangan

33. Pemberian maklumat

34. Ancaman dan tindakan balas dilarang


-----

_Persaingan_

BAHAGIAN IV

KEPUTUSAN OLEH SURUHANJAYA

Fasal

35. Langkah interim

36. Keputusan yang dicadangkan oleh Suruhanjaya

37. Representasi lisan

38. Penjalanan pendengaran

39. Dapatan tiada pelanggaran

40. Dapatan pelanggaran

41. Rejim kelonggaran

42. Penguatkuasaan arahan atau keputusan

43. Kuasa untuk menerima aku janji

BAHAGIAN V

TRIBUNAL RAYUAN PERSAINGAN

44. Penubuhan Tribunal Rayuan Persaingan

45. Keanggotaan Tribunal Rayuan Persaingan

46. Elaun

47. Peletakan jawatan dan pembatalan pelantikan

48. Pengosongan jawatan dan pelantikan baru atau sementara

49. Penzahiran kepentingan

50. Setiausaha Tribunal Rayuan Persaingan dan pegawai lain

51. Rayuan kepada Tribunal Rayuan Persaingan

52. Rekod keputusan Suruhajaya

53. Penggantungan keputusan sementara menunggu rayuan

54. Komposisi Tribunal Rayuan Persaingan

55. Persidangan Tribunal Rayuan Persaingan

56. Tatacara Tribunal Rayuan Persaingan

57. Kuasa Tribunal Rayuan Persaingan

58. Keputusan Tribunal Rayuan Persaingan

59. Penguatkuasaan keputusan Tribunal Rayuan Persaingan

60. Perlindungan terhadap guaman dan prosiding undang-undang


-----

_Rang Undang-Undang_

BAHAGIAN VI

AM

Fasal

61. Penalti am

62. Pengkompaunan kesalahan

63. Kesalahan oleh pertubuhan perbadanan

64. Hak tindakan persendirian

65. Kuasa untuk membuat peraturan-peraturan

66. Kuasa untuk mengeluarkan garis panduan

67. Akta Perlindungan Pihak Berkuasa Awam 1948

JADUAL PERTAMA

JADUAL KEDUA


-----

_Persaingan_ 5

RANG UNDANG-UNDANG

_b e r n a m a_

Suatu Akta untuk menggalakkan pembangunan ekonomi dengan
menggalakkan dan melindungi proses persaingan, dan dengan
demikian itu melindungi kepentingan pengguna dan untuk
mengadakan peruntukan bagi perkara-perkara yang berkaitan
dengannya.

[ ]

BAHAWASANYA proses persaingan menggalakkan kecekapan, inovasi
dan keusahawanan, yang menggalakkan harga yang berdaya saing,
pembaikan dalam kualiti produk dan perkhidmatan dan pilihan
yang lebih luas bagi pengguna:

DAN BAHAWASANYA untuk mencapai faedah ini, perundangan ini
bermaksud untuk melarang perlakuan antipersaingan:

**MAKA, OLEH YANG DEMIKIAN, DIPERBUAT oleh Parlimen**
Malaysia seperti yang berikut:

BAHAGIAN I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Persaingan 2010.**

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._


-----

6 _Rang Undang-Undang_

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“Akta ini” termasuklah mana-mana perundangan subsidiari yang
dibuat di bawah Akta ini;

“amalan bersepadu” ertinya apa-apa bentuk koordinasi antara
perusahaan yang dengan diketahuinya menggantikan kerjasama amali
antara mereka untuk risiko persaingan dan termasuklah apa-apa
amalan yang melibatkan hubungan atau komunikasi secara
langsung atau tidak langsung antara perusahaan, yang matlamat
atau kesannya ialah sama ada—

_(a) untuk mempengaruhi perlakuan satu perusahaan atau lebih_
dalam suatu pasaran; atau

_(b) untuk mendedahkan perjalanan perlakuan yang diputuskan_
untuk diambil oleh suatu perusahaan atau yang hendak
diambil olehnya dalam suatu pasaran, dalam hal keadaan
yang pendedahan itu tidak akan dibuat dalam keadaan
biasa persaingan;

“arahan” ertinya suatu arahan yang diberikan oleh Suruhanjaya
di bawah Bahagian III atau Bahagian IV Akta ini;

“barangan” ertinya tiap-tiap jenis harta, sama ada ketara atau
tidak ketara dan termasuklah—

_(a) segala jenis harta alih;_

_(b) bangunan dan struktur lain;_

_(c) vesel dan kenderaan;_

_(d) utiliti;_

_(e) mineral, pokok dan tanaman, sama ada pada, di bawah_
atau terlekat pada tanah atau tidak;

_(f) haiwan, termasuk ikan; dan_

_(g) hak dalam tindakan;_

“dokumen” mempunyai erti yang sama yang diberikan kepadanya
dalam Akta Keterangan 1950 [Akta 56];


-----

_Persaingan_ 7

“harga” termasuklah apa-apa bentuk balasan yang diberikan
sebagai balasan bagi apa-apa jenis barangan atau perkhidmatan,
sama ada balasan itu telah sebenarnya diberikan atau diiklankan
atau dinyatakan sebagai dikehendaki supaya diberikan sebagai
tukaran bagi barangan atau perkhidmatan itu;

“kedudukan dominan” ertinya suatu keadaan yang dalamnya satu
perusahaan atau lebih mempunyai kuasa yang signifikan dalam
suatu pasaran untuk melaraskan harga atau output atau terma
perdagangan, tanpa kekangan yang berkesan daripada pesaing
atau pesaing berpotensi;

“larangan” ertinya apa-apa larangan di bawah Akta ini;

“membekalkan” termasuklah—

_(a) berhubungan dengan barangan, pembekalan dan pembekalan_
semula, secara penjualan, pertukaran, pajakan, sewaan
atau sewa beli barangan; dan

_(b) berhubungan dengan perkhidmatan, pengadaan secara_
penjualan, pemberian atau pembekalan perkhidmatan
itu;

“Menteri” ertinya Menteri yang dipertanggungkan dengan
tanggungjawab bagi perdagangan dalam negeri dan hal ehwal
pengguna;

“menyiarkan”, apabila tiada cara dinyatakan, ertinya menyiarkan
dalam apa-apa bentuk atau cara sebagaimana yang ditentukan oleh
Suruhanjaya;

“pasaran” ertinya suatu pasaran di Malaysia atau di mana-mana
bahagian Malaysia, dan apabila digunakan berhubungan dengan
apa-apa barangan atau perkhidmatan, termasuklah suatu pasaran bagi
barangan atau perkhidmatan itu dan barangan atau perkhidmatan
yang boleh digantikan, atau selainnya bersaing dengan, barangan
atau perkhidmatan yang mula-mula disebut itu;

“Pegawai Suruhanjaya” mempunyai erti yang sama yang diberikan
kepadanya dalam Akta Suruhanjaya Persaingan 2010 [Akta ];

“pelanggaran” ertinya suatu pelanggaran mana-mana larangan
di bawah Akta ini;


-----

8 _Rang Undang-Undang_

“perjanjian” ertinya apa-apa bentuk kontrak, perkiraan atau
persefahaman, sama ada boleh atau tidak boleh dikuatkuasakan
di sisi undang-undang, antara perusahaan, dan termasuklah suatu
keputusan oleh suatu persatuan dan amalan bersepadu;

“perjanjian mendatar” ertinya suatu perjanjian antara perusahaan
yang setiapnya beroperasi pada peringkat yang sama dalam
rangkaian pengeluaran atau pengedaran;

“perjanjian menegak” ertinya suatu perjanjian antara perusahaan
yang setiapnya beroperasi pada peringkat yang berlainan dalam
rangkaian pengeluaran atau pengedaran;

“Pengerusi” ertinya Pengerusi Suruhanjaya yang dilantik di
bawah Akta Suruhanjaya Persaingan 2010 [Akta ];

“pengguna” ertinya mana-mana pengguna langsung atau tidak
langsung barangan atau perkhidmatan yang dibekalkan oleh suatu
perusahaan dalam perjalanan perniagaan, dan termasuklah suatu
perusahaan lain yang menggunakan barangan atau perkhidmatan
yang dibekalkan sedemikian sebagai input bagi perniagaannya
sendiri serta seorang pemborong, peruncit dan pengguna akhir;

“perusahaan” ertinya apa-apa entiti yang menjalankan aktiviti
komersial yang berhubungan dengan barangan atau perkhidmatan, dan
bagi maksud Akta ini, suatu syarikat induk dan subsidiari hendaklah
disifatkan sebagai perusahaan tunggal jika, walaupun mempunyai
entiti berasingan di sisi undang-undang, kedua-duanya membentuk
suatu unit ekonomi tunggal yang dalamnya subsidiari-subsidiari
itu tidak mempunyai autonomi sebenar dalam menentukan tindakan
mereka dalam pasaran;

“Suruhanjaya” ertinya Suruhanjaya Persaingan yang ditubuhkan
di bawah Akta Suruhanjaya Persaingan 2010.

**Pemakaian**

**3.** (1) Akta ini terpakai bagi apa-apa aktiviti komersial,
di dalam dan tertakluk kepada subseksyen (2), di luar
Malaysia.


-----

_Persaingan_ 9

(2) Berhubung dengan pemakaian Akta ini di luar Malaysia,
Akta ini terpakai bagi apa-apa aktiviti komersial yang dijalankan
di luar Malaysia yang mempunyai kesan terhadap persaingan
dalam apa-apa pasaran di Malaysia.

(3) Akta ini tidak terpakai bagi apa-apa aktiviti komersial
yang dikawal selia di bawah undang-undang yang dinyatakan
dalam Jadual Pertama dan Menteri boleh, melalui perintah yang
disiarkan dalam _Warta, meminda Jadual Pertama._

(4) Bagi maksud Akta ini, “aktiviti komersial” ertinya apa-apa
aktiviti yang bersifat komersial tetapi tidak termasuk—

_(a) apa-apa aktiviti, secara langsung atau tidak langsung_
dalam penjalanan kuasa kerajaan;

_(b) apa-apa aktiviti yang dijalankan berasaskan pada prinsip_
perpaduan; dan

_(c) apa-apa pembelian barangan atau perkhidmatan yang_
bukan bagi maksud untuk menawarkan barangan atau
perkhidmatan sebagai sebahagian daripada suatu aktiviti
ekonomi.

BAHAGIAN II

AMALAN ANTIPERSAINGAN

Bab 1

_Perjanjian antipersaingan_

**Perjanjian mendatar dan menegak yang dilarang**

**4.** (1) Suatu perjanjian mendatar atau menegak antara perusahaan
adalah dilarang setakat yang perjanjian itu mempunyai matlamat
atau kesan menghalang, menyekat atau mengganggu persaingan
secara signifikan dalam apa-apa pasaran bagi barangan atau
perkhidmatan.

(2) Tanpa menjejaskan keluasan subseksyen (1), suatu perjanjian
mendatar antara perusahaan yang mempunyai matlamat untuk—

_(a) menetapkan, secara langsung atau tidak langsung, suatu_
harga belian atau jualan atau apa-apa syarat perdagangan
yang lain;


-----

10 _Rang Undang-Undang_

_(b) berkongsi pasaran atau punca bekalan;_

_(c) membataskan atau mengawal—_

(i) pengeluaran;

(ii) saluran keluar pasaran atau capaian pasaran;

(iii) pembangunan teknikal atau teknologi; atau

(iv) pelaburan; atau

_(d) melakukan tipuan bida,_

adalah disifatkan mempunyai matlamat atau kesan menghalang,
menyekat atau mengganggu persaingan secara signifikan dalam
apa-apa pasaran bagi barangan atau perkhidmatan.

(3) Mana-mana perusahaan yang merupakan suatu pihak kepada
suatu perjanjian yang dilarang di bawah seksyen ini adalah
bertanggungan bagi pelanggaran larangan itu.

**Pelepasan liabiliti**

**5. Walau apa pun seksyen 4, suatu perusahaan yang merupakan**
suatu pihak kepada suatu perjanjian boleh melepaskan liabilitinya
bagi pelanggaran larangan di bawah seksyen 4 berasaskan sebabsebab yang berikut:

_(a) terdapat faedah yang signifikan yang dapat dikenal pasti_
dari segi teknologi, kecekapan atau sosial yang berbangkit
daripada perjanjian itu;

_(b) faedah itu tidak dapat semunasabahnya diberikan oleh_
pihak-pihak kepada perjanjian itu tanpa perjanjian itu
mempunyai kesan menghalang, menyekat atau mengganggu
persaingan;

_(c) kesan buruk perjanjian itu pada persaingan adalah bersekadar_
dengan faedah yang diberikan; dan

_(d)_ perjanjian itu tidak membenarkan perusahaan yang berkenaan
untuk menghapuskan persaingan sama sekali berkenaan
dengan sebahagian besar barangan atau perkhidmatan.


-----

_Persaingan_ 11

**Pengecualian individu**

**6. (1) Suatu perusahaan boleh memohon kepada Suruhanjaya**
untuk suatu pengecualian berkenaan dengan suatu perjanjian
tertentu bagi larangan di bawah seksyen 4.

(2) Suruhanjaya boleh, melalui perintah yang disiarkan dalam
_Warta, memberikan pengecualian itu jika, pada pendapat Suruhanjaya,_
perjanjian itu ialah perjanjian yang seksyen 5 terpakai baginya.

(3) Suatu pengecualian yang diberikan di bawah seksyen ini
disebut sebagai “pengecualian individu”.

(4) Pengecualian individu yang diberikan oleh Suruhanjaya
boleh—

_(a) tertakluk kepada apa-apa syarat atau obligasi yang difikirkan_
sesuai dikenakan oleh Suruhanjaya; dan

_(b) diberikan bagi suatu tempoh terhad sebagaimana yang_
dinyatakan dalam perintah itu.

(5) Suatu pengecualian individu boleh memperuntukkan bahawa
ia akan berkuat kuasa dari suatu tarikh yang lebih awal daripada
tarikh perintah itu dibuat.

**Pembatalan atau perubahan pengecualian individu**

**7.** (1) Jika Suruhanjaya berpuas hati bahawa—

_(a) terdapat suatu perubahan material pada hal keadaan sejak_
ia memberikan suatu pengecualian individu; atau

_(b) suatu obligasi telah dilanggar,_

Suruhanjaya boleh, melalui perintah yang disiarkan dalam
_Warta—_

(i) membatalkan pengecualian individu itu;

(ii) mengubah atau mengeluarkan apa-apa syarat atau obligasi;
atau

(iii) mengenakan syarat atau obligasi tambahan.


-----

12 _Rang Undang-Undang_

(2) Jika Suruhanjaya berpuas hati bahawa—

_(a) maklumat yang berasaskannya Suruhanjaya membuat_
keputusan untuk memberikan suatu pengecualian individu
itu adalah palsu atau mengelirukan dalam hal perkara
material; atau

_(b) apa-apa syarat telah dilanggar,_

Suruhanjaya boleh, melalui perintah yang disiarkan dalam Warta,
membatalkan pengecualian individu itu.

(3) Apa-apa tindakan yang diambil oleh Suruhanjaya di bawah
subseksyen (1) hendaklah berkuat kuasa dari tarikh perintah itu
dibuat.

(4) Suatu pengecualian individu yang dibatalkan—

_(a) menurut kuasa perenggan (2)(a) adalah terbatal ab initio;_
atau

_(b) menurut kuasa perenggan (2)(b) hendaklah berkuat kuasa_
dari tarikh syarat itu dilanggar.

**Pengecualian blok**

**8. (1) Jika perjanjian-perjanjian yang tergolong dalam suatu**
kategori perjanjian tertentu berkemungkinan, pada pendapat
Suruhanjaya, merupakan perjanjian-perjanjian yang baginya
seksyen 5 terpakai, Suruhanjaya boleh, melalui perintah yang
disiarkan dalam _Warta, memberikan suatu pengecualian kepada_
kategori perjanjian tertentu itu.

(2) Suatu pengecualian yang diberikan di bawah seksyen ini
disebut sebagai “pengecualian blok”.

(3) Suatu perjanjian yang tergolong dalam suatu kategori yang
dinyatakan dalam suatu pengecualian blok adalah dikecualikan
daripada larangan di bawah seksyen 4.

(4) Suruhanjaya dalam memberikan pengecualian blok boleh
mengenakan apa-apa syarat atau obligasi yang tertakluk kepadanya
suatu pengecualian blok itu berkuat kuasa.


-----

_Persaingan_ 13

(5) Suatu pengecualian blok boleh memperuntukkan
bahawa—

_(a) jika terdapat suatu pelanggaran syarat yang dikenakan_
oleh pengecualian blok itu, Suruhanjaya boleh, dengan
notis secara bertulis, membatalkan pengecualian blok itu
berkenaan dengan perjanjian itu dari tarikh pelanggaran
itu;

_(b)_ jika terdapat suatu kegagalan untuk mematuhi obligasi yang
dikenakan oleh pengecualian blok itu, Suruhanjaya boleh,
dengan notis secara bertulis, membatalkan pengecualian
blok itu berkenaan dengan perjanjian itu;

_(c) jika Suruhanjaya berpendapat bahawa suatu perjanjian_
tertentu bukan suatu perjanjian yang baginya seksyen 5
terpakai, Suruhanjaya boleh, dengan notis secara bertulis,
membatalkan pengecualian blok itu berkenaan dengan
perjanjian itu dari apa-apa tarikh yang ditentukan oleh
Suruhanjaya;

_(d) pengecualian blok itu hendaklah terhenti berkuat kuasa_
pada penghujung tempoh yang dinyatakan dalam perintah
itu; atau

_(e)_ pengecualian blok itu hendaklah berkuat kuasa dari suatu
tarikh yang lebih awal daripada tarikh perintah itu
dibuat.

**Tatacara bagi pengecualian blok**

**9.** Suruhanjaya hendaklah, sebelum memberikan suatu pengecualian
blok—

_(a) menyiarkan butir-butir pengecualian blok yang dicadangkan_
oleh Suruhanjaya itu;

_(b) memberikan sekurang-kurangnya tiga puluh hari dari tarikh_
penyiaran untuk membenarkan apa-apa penghujahan dibuat
oleh orang awam berhubungan dengan pengecualian blok
yang dicadangkan itu; dan

_(c) memberi pertimbangan yang sewajarnya kepada apa-apa_
penghujahan yang dibuat.


-----

14 _Rang Undang-Undang_

Bab 2

_Penyalahgunaan kedudukan dominan_

**Penyalahgunaan kedudukan dominan adalah dilarang**

**10. (1) Suatu perusahaan adalah dilarang untuk terlibat, sama**
ada secara sendirian atau kolektif, dalam apa-apa perlakuan yang
berupa suatu penyalahgunaan kedudukan dominan dalam mana-mana
pasaran bagi barangan atau perkhidmatan.

(2) Tanpa menjejaskan keluasan subseksyen (1), suatu
penyalahgunaan kedudukan dominan boleh termasuk—

_(a)_ secara langsung atau tidak langsung mengenakan harga
belian atau jualan yang tidak adil atau syarat perdagangan
lain yang tidak adil ke atas pembekal atau pelanggan;

_(b) membataskan atau mengawal—_

(i) pengeluaran;

(ii) saluran keluar pasaran atau capaian pasaran;

(iii) pembangunan teknikal atau teknologi; atau

(iv) pelaburan,

sehingga memudaratkan pengguna;

_(c) enggan untuk membekalkan kepada suatu perusahaan atau_
kumpulan atau kategori perusahaan tertentu;

_(d)_ mengenakan syarat yang berlainan kepada transaksi yang
setara dengan pihak perdagangan yang lain ke suatu
takat yang boleh—

(i) tidak menggalakkan kemasukan baru ke dalam
pasaran atau pengembangan atau pelaburan oleh
pesaing yang sedia ada;

(ii) memaksa keluar dari pasaran atau selainnya
merosakkan secara serius seorang pesaing yang
sedia ada yang tidak kurang cekapnya berbanding
dengan perusahaan dalam kedudukan dominan itu;
atau

(iii) memudaratkan persaingan dalam apa-apa pasaran
yang disertai oleh perusahaan yang dominan itu
atau dalam apa-apa pasaran hiliran atau huluan;


-----

_Persaingan_ 15

_(e)_ menjadikan pengikatan kontrak tertakluk kepada penerimaan
oleh pihak lain akan syarat tambahan yang atas sifatnya
atau menurut kegunaan komersial tidak mempunyai kaitan
dengan hal perkara kontrak itu;

_(f) berkelakuan seakan pemangsa terhadap pesaing; atau_

_(g) membeli barangan perantaraan atau sumber yang terhad_
bekalannya yang dikehendaki oleh seorang pesaing,
dalam hal keadaan yang perusahaan dalam kedudukan
dominan itu tidak mempunyai justifikasi komersial yang
munasabah untuk membeli barangan perantaraan atau
sumber itu untuk memenuhi keperluannya sendiri.

(3) Seksyen ini tidak melarang suatu perusahaan yang dalam
kedudukan dominan daripada mengambil apa-apa langkah yang
mempunyai justifikasi komersial yang munasabah atau merupakan
suatu respons komersial yang munasabah kepada kemasukan ke
dalam pasaran atau perlakuan pasaran seorang pesaing.

(4) Hakikat bahawa bahagian pasaran mana-mana perusahaan
adalah mengatasi atau di bawah apa-apa peringkat tertentu tidak
dengan sendirinya boleh dianggap sebagai konklusif tentang
sama ada perusahaan itu berada, atau tidak berada, pada suatu
kedudukan dominan dalam pasaran itu.

Bab 3

_Kajian semula pasaran_

**Kuasa untuk menjalankan kajian semula pasaran**

**11. (1) Suruhanjaya boleh, atas inisiatifnya sendiri atau atas**
permintaan Menteri, menjalankan suatu kajian semula terhadap
mana-mana pasaran untuk menentukan sama ada apa-apa ciri atau
gabungan ciri pasaran itu menghalang, menyekat atau mengganggu
persaingan dalam pasaran.

(2) Kajian semula itu termasuklah kajian mengenai—

_(a) struktur pasaran yang berkenaan;_

_(b) perlakuan perusahaan dalam pasaran;_


-----

16 _Rang Undang-Undang_

_(c) perlakuan pembekal dan pelanggan kepada perusahaan_
dalam pasaran; atau

_(d) apa-apa perkara berkenaan yang lain._

**Keputusan kajian semula pasaran**

**12.** (1) Apabila selesai kajian semula pasaran itu, Suruhanjaya
hendaklah menyiarkan laporan dapatan dan syornya.

(2) Laporan Suruhanjaya itu hendaklah dijadikan tersedia kepada
orang awam.

Bab 4

_Kecualian_

**Kecualian**

**13.** (1) Larangan-larangan di bawah Bahagian II tidak terpakai
bagi perkara-perkara yang dinyatakan dalam Jadual Kedua.

(2) Menteri boleh, melalui perintah yang disiarkan dalam Warta,
meminda Jadual Kedua.

(3) Menteri hendaklah, sebelum membuat suatu pindaan kepada
Jadual Kedua—

_(a) menyiarkan notis mengenai niatnya untuk membuat pindaan_
itu dan pindaan yang dicadangkan itu;

_(b) memberikan sekurang-kurangnya tiga puluh hari dari_
tarikh notis untuk membolehkan apa-apa penghujahan
dibuat oleh orang awam berhubungan dengan pindaan
yang dicadangkan itu; dan

_(c) memberi pertimbangan yang sewajarnya kepada apa-apa_
penghujahan yang dibuat.


-----

_Persaingan_ 17

BAHAGIAN III

PENYIASATAN DAN PENGUATKUASAAN

**Penyiasatan oleh Suruhanjaya**

**14. (1) Suruhanjaya boleh menjalankan apa-apa penyiasatan**
yang difikirkan suai manfaat oleh Suruhanjaya jika Suruhanjaya
mempunyai sebab untuk mengesyaki bahawa mana-mana perusahaan
telah melanggar atau sedang melanggar mana-mana larangan di
bawah Akta ini atau mana-mana orang telah melakukan atau
sedang melakukan apa-apa kesalahan di bawah Akta ini.

(2) Suruhanjaya hendaklah, atas arahan Menteri, menyiasat
apa-apa pelanggaran yang disyaki terhadap mana-mana larangan
atau pelakuan suatu kesalahan di bawah Akta ini.

**Aduan kepada Suruhanjaya**

**15. (1) Suruhanjaya boleh, apabila mendapat aduan daripada**
seseorang, menjalankan suatu penyiasatan ke atas mana-mana
perusahaan, perjanjian atau perlakuan yang telah melanggar atau
sedang melanggar mana-mana larangan di bawah Akta ini atau
terhadap mana-mana orang yang telah melakukan atau sedang
melakukan apa-apa kesalahan di bawah Akta ini.

(2) Aduan itu hendaklah menyatakan orang yang terhadapnya
aduan itu dibuat dan butir-butir pelanggaran atau kesalahan yang
dikatakan di bawah Akta ini.

**Penutupan suatu penyiasatan**

**16. (1) Jika suatu aduan telah dibuat kepada Suruhanjaya di bawah**
seksyen 15 berhubung dengan suatu pelanggaran, Suruhanjaya
boleh membuat siasatan tentang pengadu bagi maksud memutuskan
sama ada Suruhanjaya patut, mengikut budi bicaranya, menyiasat
perkara itu.

(2) Jika Suruhanjaya, selepas apa-apa siasatan yang disebut
dalam subseksyen (1), memutuskan untuk tidak menyiasat aduan
itu, ia hendaklah dengan secepat yang dapat dilaksanakan dan
mengikut apa-apa cara yang difikirkannya patut, memberitahu
pengadu tentang keputusan dan sebab-sebab bagi keputusan itu.


-----

18 _Rang Undang-Undang_

(3) Walau apa pun subseksyen (1) dan (2), Suruhanjaya boleh,
selepas memutuskan untuk menyiasat aduan di bawah seksyen 15,
pada bila-bila masa, memutuskan untuk menutup suatu penyiasatan
terhadap suatu pelanggaran di bawah Akta ini, jika Suruhanjaya
berpendapat bahawa—

_(a) adalah tidak sesuai untuk meneruskan penyiasatan oleh_
sebab peruntukan suatu aku janji menurut seksyen 43;
atau

_(b) dalam semua hal keadaan itu penerusan penyiasatan tidak_
merupakan penggunaan terbaik sumber Suruhanjaya.

(4) Apabila memutuskan untuk menutup suatu penyiasatan,
Suruhanjaya hendaklah menyiarkan suatu pernyataan bahawa
penyiasatan telah ditutup, dan memberikan suatu ringkasan
mengenai sebab Suruhanjaya menutup penyiasatan itu.

**Kuasa penyiasatan**

**17. (1) Pegawai Suruhanjaya hendaklah mempunyai segala kuasa**
penyiasatan dan penguatkuasaan di bawah Akta ini.

(2) Bagi mengelakkan keraguan, adalah diisytiharkan bahawa
bagi maksud Akta ini, pegawai Suruhanjaya yang menyiasat
apa-apa pelakuan suatu kesalahan di bawah Akta ini hendaklah
mempunyai segala atau mana-mana kuasa seorang pegawai polis
berhubungan dengan penyiasatan polis dalam kes boleh tangkap
sebagaimana yang diperuntukkan di bawah Kanun Tatacara Jenayah

[Akta 593].

**Kuasa untuk menghendaki pemberian maklumat**

**18. (1) Suruhanjaya boleh, melalui notis secara bertulis,**
menghendaki mana-mana orang yang dipercayai oleh Suruhanjaya
mengetahui fakta dan hal keadaan sesuatu kes itu—

_(a) supaya memberikan atau mengemukakan kepada Suruhanjaya,_
dalam tempoh dan mengikut cara yang dinyatakan dalam
notis itu, apa-apa maklumat atau dokumen yang berkaitan
dengan pelaksanaan kuasa dan fungsi Suruhanjaya;
atau


-----

_Persaingan_ 19

_(b) supaya membuat suatu pernyataan kepada Suruhanjaya_
dengan memberikan suatu penjelasan tentang apa-apa
maklumat atau dokumen yang disebut dalam perenggan (a)
dalam tempoh dan mengikut cara yang dinyatakan dalam
notis itu.

(2) Jika Suruhanjaya mengarahkan mana-mana orang supaya
mengemukakan apa-apa dokumen di bawah subseksyen (1)
dan orang itu tidak mempunyai jagaan dokumen itu, orang itu
hendaklah—

_(a)_ menyatakan, sepanjang pengetahuan dan kepercayaannya,
tempat di mana dokumen itu boleh dijumpai; dan

_(b) mengenal pasti, sepanjang pengetahuan dan kepercayaannya,_
orang terakhir yang mempunyai jagaan dokumen itu dan
menyatakan, sepanjang pengetahuan dan kepercayaannya,
tempat di mana orang yang terakhir disebut itu boleh
dijumpai.

(3) Mana-mana orang yang dikehendaki atau diarahkan supaya
memberikan maklumat di bawah subseksyen (1) atau (2) hendaklah
memastikan bahawa maklumat yang diberikan adalah benar,
tepat dan lengkap dan orang itu hendaklah memberikan suatu
representasi nyata yang bermaksud sedemikian, termasuk suatu
perisytiharan bahawa dia tidak tahu tentang apa-apa maklumat
lain yang mungkin menjadikan maklumat yang diberikan itu tidak
benar atau mengelirukan.

**Suruhanjaya boleh memegang simpan dokumen**

**19. (1) Suruhanjaya boleh mengambil dan memegang simpan**
selama apa-apa tempoh yang difikirkannya perlu, milikan manamana dokumen yang diperoleh di bawah Bahagian ini.

(2) Orang yang memberikan dokumen itu berhak untuk
dibekalkan, dengan secepat yang dapat dilaksanakan, suatu salinan
yang diperakui sah oleh Suruhanjaya sebagai suatu salinan benar
dokumen itu.

(3) Walau apa pun peruntukan mana-mana undang-undang
bertulis yang lain, salinan yang diperakui sah bagi dokumen itu
hendaklah diterima sebagai keterangan seolah-olah salinan itu
ialah dokumen asal.


-----

20 _Rang Undang-Undang_

(4) Jika Suruhanjaya berpuas hati bahawa dokumen itu tidak
lagi perlu dipegang simpan, Suruhanjaya boleh, dengan secepat
yang dapat dilaksanakan, mengembalikan dokumen itu kepada
orang yang memberikan dokumen itu.

**Akses kepada rekod, dsb.**

**20. (1) Seseorang hendaklah, jika pada bila-bila masa diarahkan**
oleh Suruhanjaya, membenarkan Suruhanjaya akses kepada rekod,
buku, akaun, atau benda lain bagi maksud menjalankan manamana fungsi atau kuasa Suruhanjaya di bawah Akta ini.

(2) Seseorang yang tidak mematuhi arahan di bawah subseksyen (1)
melakukan suatu kesalahan.

**Kerahsiaan**

**21. (1) Seseorang yang menzahirkan atau menggunakan apa-**
apa maklumat rahsia berkenaan dengan suatu perusahaan tertentu
atau hal ehwal seseorang individu yang diperoleh menurut kuasa
mana-mana peruntukan Akta ini melakukan suatu kesalahan.

(2) Tiada apa pun dalam subseksyen (1) boleh berkuat kuasa
untuk menghalang penzahiran maklumat jika—

_(a) penzahiran itu dibuat dengan persetujuan orang yang_
daripadanya maklumat itu diperoleh;

_(b)_ penzahiran itu adalah perlu bagi pelaksanaan fungsi atau
kuasa Suruhanjaya;

_(c) penzahiran itu dibuat secara munasabah semasa apa-apa_
prosiding di bawah Akta ini dengan syarat bahawa
penzahiran itu tidak dibuat berlawanan dengan apa-apa
arahan Suruhanjaya atau Tribunal Rayuan Persaingan di
hadapannya prosiding itu berjalan;

_(d)_ penzahiran itu dibuat berkaitan dengan suatu penyiasatan
terhadap suatu pelanggaran atau suatu kesalahan di bawah
Akta ini; atau


-----

_Persaingan_ 21

_(e) penzahiran itu dibuat dengan kebenaran Suruhanjaya_
kepada mana-mana pihak berkuasa persaingan negara lain
berkaitan dengan suatu permintaan oleh pihak berkuasa
persaingan negara itu untuk bantuan.

(3) Bagi maksud seksyen ini, “maklumat rahsia” ertinya maklumat
perdagangan, perniagaan atau perindustrian yang dipunyai oleh
mana-mana orang, yang mempunyai nilai ekonomi dan tidak
tersedia secara amnya kepada atau diketahui oleh orang lain.

**Komunikasi terlindung**

**22. (1) Tiada seorang pun boleh dikehendaki, di bawah mana-mana**
peruntukan Bahagian ini, supaya memberikan atau menzahirkan
apa-apa komunikasi antara seorang penasihat undang-undang
profesional dengan pelanggannya yang dilindungi daripada
penzahiran mengikut seksyen 126 Akta Keterangan 1950.

(2) Jika—

_(a)_ Suruhanjaya membuat suatu kehendak di bawah seksyen
18 terhadap seorang peguam bela dan peguam cara
berkenaan dengan apa-apa maklumat atau dokumen;
dan

_(b)_ maklumat atau dokumen itu mengandungi komunikasi
terlindung yang dibuat oleh atau bagi pihak atau kepada
peguam bela dan peguam cara itu atas sifatnya sebagai
seorang peguam bela dan peguam cara,

peguam bela dan peguam cara itu berhak untuk enggan mematuhi
kehendak itu melainkan jika orang yang kepadanya atau olehnya
atau bagi pihaknya komunikasi itu dibuat atau, jika orang itu ialah
pertubuhan perbadanan yang di bawah penerimaan atau sedang
digulung, penerima atau pelikuidasi, mengikut mana-mana yang
berkenaan, bersetuju supaya peguam bela dan peguam cara itu
mematuhi kehendak itu, tetapi jika peguam bela dan peguam cara
itu enggan mematuhi kehendak sedemikian, peguam bela dan
peguam cara itu hendaklah dengan segera memberi Suruhanjaya
secara bertulis nama dan alamat orang yang kepadanya atau
olehnya komunikasi itu dibuat.


-----

22 _Rang Undang-Undang_

**Memberikan maklumat, keterangan atau dokumen palsu atau**
**mengelirukan**

**23. Seseorang yang tidak menzahirkan atau tidak memberikan**
apa-apa maklumat atau keterangan atau dokumen yang berkaitan,
atau memberikan apa-apa maklumat, keterangan atau dokumen
yang dia tahu atau mempunyai sebab untuk mempercayai adalah
palsu atau mengelirukan, sebagai respons kepada suatu arahan yang
dikeluarkan oleh Suruhanjaya, melakukan suatu kesalahan.

**Pemusnahan, penyembunyian, pencacatan atau pengubahan**
**rekod, dsb.**

**24. Seseorang yang—**

_(a) memusnahkan, menyembunyikan, mencacatkan atau_
mengubah; atau

_(b) menghantar atau cuba untuk menghantar atau berkomplot_
dengan mana-mana orang lain untuk mengalihkan dari
premisnya atau menghantar keluar dari Malaysia,

apa-apa rekod, buku, akaun, dokumen, data berkomputer atau
benda lain yang disimpan atau disenggarakan dengan niat untuk
memfraud Suruhanjaya atau untuk menghalang, melengahkan
atau menggalang penjalanan suatu penyiasatan atau penjalanan
mana-mana kuasa Suruhanjaya di bawah Akta ini melakukan
suatu kesalahan.

**Penggeledahan dan penyitaan dengan waran**

**25. (1) Jika ternyata pada seseorang Majistret, berdasarkan**
maklumat bertulis dengan bersumpah daripada pegawai Suruhanjaya
dan selepas apa-apa siasatan sebagaimana yang difikirkan perlu
oleh Majistret, bahawa terdapat sebab yang munasabah untuk
mempercayai bahawa—

_(a) mana-mana premis telah digunakan bagi; atau_

_(b) ada di dalam mana-mana premis keterangan yang perlu_
untuk menjalankan suatu penyiasatan mengenai,


-----

_Persaingan_ 23

pelanggaran mana-mana larangan atau pelakuan suatu kesalahan di
bawah Akta ini, Majistret boleh mengeluarkan suatu waran yang
memberi kuasa pegawai Suruhanjaya yang dinamakan dalam waran
itu pada bila-bila masa yang munasabah pada waktu siang atau
malam dan dengan atau tanpa bantuan, untuk memasuki premis
itu dan jika perlu dengan menggunakan kekerasan.

(2) Tanpa menjejaskan keluasan subseksyen (1), waran yang
dikeluarkan oleh Majistret boleh memberi kuasa penggeledahan
dan penyitaan mana-mana rekod, buku, akaun, dokumen, data
berkomputer atau benda lain yang mengandungi atau yang
semunasabahnya disyaki mengandungi maklumat tentang apa-apa
pelanggaran atau kesalahan yang disyaki telah dilakukan.

(3) Seorang pegawai Suruhanjaya yang menjalankan suatu
penggeledahan di bawah subseksyen (1) boleh, bagi maksud
menyiasat pelanggaran atau kesalahan itu, memeriksa mana-mana
orang yang berada di dalam atau di premis itu.

(4) Seorang pegawai Suruhanjaya yang membuat pemeriksaan
terhadap seseorang di bawah subseksyen (3) boleh menyita atau
mengambil milik, dan menyimpan dalam jagaan selamat semua
benda selain pakaian yang perlu yang dijumpai pada orang itu,
dan apa-apa benda sedemikian yang mengenainya ada sebab
untuk mempercayai bahawa benda itu merupakan peralatan atau
keterangan lain mengenai pelanggaran atau kesalahan itu boleh
ditahan sehingga orang itu dilepaskan atau dibebaskan.

(5) Apabila perlu untuk menyebabkan seseorang perempuan
diperiksa, pemeriksaan itu hendaklah dilakukan oleh seorang
perempuan lain dengan penuh kesopanan.

(6) Jika, oleh sebab sifat, saiz atau amaunnya, pemindahan manamana rekod, buku, akaun, dokumen, data berkomputer atau benda
lain yang disita di bawah seksyen ini tidak dapat dilaksanakan,
pegawai Suruhanjaya hendaklah dengan apa-apa cara mengelak
rekod, buku, akaun, dokumen, data berkomputer atau benda lain
itu di dalam premis atau bekas yang di dalamnya ia dijumpai.

(7) Seseorang yang, tanpa kuasa yang sah, memecahkan,
mengganggu atau merosakkan lak yang disebut dalam subseksyen (6)
atau memindahkan mana-mana rekod, buku, akaun, dokumen, data
berkomputer atau benda lain yang dilak atau cuba untuk berbuat
demikian melakukan suatu kesalahan.


-----

24 _Rang Undang-Undang_

**Penggeledahan dan penyitaan tanpa waran**

**26. Jika seorang pegawai Suruhanjaya berpuas hati atas maklumat**
yang diterima bahawa dia mempunyai sebab yang munasabah untuk
mempercayai bahawa oleh sebab kelengahan dalam memperoleh
suatu waran geledah di bawah seksyen 25 penyiasatan akan terjejas
atau keterangan pelakuan suatu pelanggaran atau kesalahan mungkin
diganggu, dipindahkan, dirosakkan atau dimusnahkan, pegawai
Suruhanjaya itu boleh memasuki premis itu dan menjalankan di
dalam, pada dan berkenaan dengan premis itu semua kuasa yang
disebut dalam seksyen 25 dengan cara yang sepenuhnya dan
secukupnya seolah-olah dia diberi kuasa untuk berbuat demikian
oleh suatu waran yang dikeluarkan di bawah seksyen itu.

**Capaian kepada data berkomputer**

**27. (1) Mana-mana pegawai Suruhanjaya yang menjalankan suatu**
penggeledahan di bawah Akta ini hendaklah diberi capaian kepada
data berkomputer sama ada disimpan dalam suatu komputer atau
selainnya.

(2) Bagi maksud seksyen ini, pegawai Suruhanjaya hendaklah
diberi kata laluan, kod penyulitan, kod penyahsulitan, perisian atau
perkakasan yang perlu atau apa-apa cara lain yang dikehendaki
bagi capaiannya untuk membolehkan pemahaman data berkomputer
itu.

**Waran boleh diterima walaupun cacat**

**28.** Suatu waran geledah yang dikeluarkan di bawah Akta ini
adalah sah dan boleh dikuatkuasakan walau apa pun apa-apa
kecacatan, kesilapan atau peninggalan dalamnya atau dalam
permohonan bagi waran itu dan mana-mana rekod, buku, akaun,
dokumen, data berkomputer atau benda lain yang disita di bawah
waran itu hendaklah boleh diterima sebagai keterangan dalam
mana-mana prosiding di bawah Akta ini.


-----

_Persaingan_ 25

**Senarai rekod, buku, akaun, dsb., yang disita**

**29.** (1) Kecuali sebagaimana yang diperuntukkan dalam
subseksyen (2), jika mana-mana rekod, buku, akaun, dokumen,
data berkomputer atau benda lain disita menurut Akta ini, pegawai
Suruhanjaya yang membuat penyitaan itu—

_(a) hendaklah menyediakan—_

(i) suatu senarai rekod, buku, akaun, dokumen, data
berkomputer atau benda lain yang disita itu dan
hendaklah menandatangani senarai itu; dan

(ii) suatu notis bertulis mengenai penyitaan itu yang
mengandungi alasan bagi penyitaan itu dan hendaklah
menandatangani notis itu; dan

_(b) hendaklah dengan secepat yang dapat dilaksanakan_
menyampaikan suatu salinan senarai rekod, buku, akaun,
dokumen, data berkomputer atau benda lain yang disita
dan notis bertulis mengenai penyitaan itu kepada penghuni
premis yang telah digeledah itu, atau kepada ejen atau
pekhidmatnya di dalam premis itu.

(2) Notis bertulis mengenai penyitaan itu tidak dikehendaki
supaya disampaikan menurut perenggan (1)(b) jika penyitaan itu
dibuat dengan kehadiran orang yang terhadapnya prosiding di
bawah Akta ini dicadangkan untuk diambil, atau dengan kehadiran
pemunya harta sedemikian atau ejennya, mengikut mana-mana
yang berkenaan.

(3) Jika premis itu tidak diduduki, pegawai Suruhanjaya hendaklah
menampalkan suatu salinan senarai rekod, buku, akaun, dokumen,
data berkomputer atau benda lain yang disita itu di tempat yang
mudah dilihat di premis itu.

**Pelepasan rekod, buku, akaun, dsb., yang disita**

**30. Jika mana-mana rekod, buku, akaun, dokumen, data berkomputer**
atau benda lain telah disita di bawah Akta ini, pegawai Suruhanjaya
yang membuat penyitaan itu boleh melepaskan rekod, buku, akaun,
dokumen, data berkomputer atau benda lain itu kepada orang yang
ditentukan olehnya sebagai berhak secara sah kepadanya, jika
rekod, buku, akaun, dokumen, data berkomputer atau benda lain
itu tidak dikehendaki selainnya bagi maksud apa-apa prosiding di


-----

26 _Rang Undang-Undang_

bawah Akta ini atau bagi maksud apa-apa pendakwaan di bawah
mana-mana undang-undang bertulis yang lain, dan sekiranya
sedemikian pegawai Suruhanjaya yang membuat penyitaan itu,
Kerajaan Persekutuan, Suruhanjaya atau mana-mana orang yang
bertindak bagi pihak Kerajaan Persekutuan atau Suruhanjaya
tidak boleh dikenakan apa-apa prosiding oleh mana-mana orang
jika penyitaan dan pelepasan rekod, buku, akaun, dokumen, data
berkomputer atau benda lain itu telah dibuat dengan suci hati.

**Tiada kos atau ganti rugi yang berbangkit daripada penyitaan**
**boleh didapatkan**

**31. Tiada seorang pun boleh, dalam apa-apa prosiding di hadapan**
mana-mana mahkamah berkenaan mana-mana rekod, buku, akaun,
dokumen, data berkomputer atau benda lain yang disita pada
menjalankan atau yang berupa sebagai menjalankan mana-mana
kuasa yang diberikan di bawah Akta ini, berhak kepada kos prosiding
itu atau kepada apa-apa ganti rugi atau relief lain melainkan jika
penyitaan itu dibuat tanpa sebab yang munasabah.

**Halangan**

**32. Mana-mana orang yang—**

_(a) enggan untuk memberi mana-mana pegawai Suruhanjaya_
akses kepada mana-mana premis yang pegawai Suruhanjaya
itu berhak kepadanya di bawah Akta ini atau dalam
melaksanakan apa-apa kewajipan yang dikenakan atau
kuasa yang diberikan oleh Akta ini; atau

_(b)_ mengamang, menggalang, menghalang atau melengahkan
mana-mana pegawai Suruhanjaya dalam membuat apaapa kemasukan yang pegawai Suruhanjaya itu berhak
membuatnya di bawah Akta ini, atau dalam melaksanakan
apa-apa kewajipan yang dikenakan atau kuasa yang
diberikan oleh Akta ini,

melakukan suatu kesalahan.


-----

_Persaingan_ 27

**Pemberian maklumat**

**33. (1) Mana-mana orang yang—**

_(a) mengetahui atau mempunyai alasan yang munasabah untuk_
mengesyaki bahawa seseorang pegawai Suruhanjaya
sedang bertindak, atau bercadang untuk bertindak,
berkaitan dengan suatu penyiasatan yang sedang, atau
akan, dijalankan di bawah atau bagi maksud Akta ini
dan menzahirkan kepada mana-mana orang lain maklumat
atau apa-apa perkara lain yang mungkin akan menjejaskan
penyiasatan itu atau penyiasatan yang dicadangkan itu;
atau

_(b)_ mengetahui atau mempunyai alasan yang munasabah untuk
mengesyaki bahawa suatu penzahiran telah dibuat kepada
seorang pegawai Suruhanjaya di bawah Akta ini dan
menzahirkan kepada mana-mana orang lain maklumat
atau apa-apa perkara lain yang mungkin menjejaskan
apa-apa penyiasatan yang mungkin dijalankan berikutan
dengan penzahiran itu,

melakukan suatu kesalahan.

(2) Tiada apa pun dalam subseksyen (1) menjadikan suatu
kesalahan bagi seseorang peguam bela dan peguam cara atau
pekerjanya untuk menzahirkan apa-apa maklumat atau perkara
lain—

_(a) kepada pelanggannya atau wakil pelanggannya berkaitan_
dengan pemberian nasihat kepada pelanggan itu dalam
perjalanan dan bagi maksud khidmat profesional peguam
bela dan peguam cara itu; atau

_(b)_ kepada mana-mana orang pada menjangkakan, atau
berkaitan dengan dan bagi maksud, apa-apa prosiding
undang-undang.

(3) Subseksyen (2) tidaklah terpakai berhubungan dengan apa-apa
maklumat atau perkara lain yang dizahirkan dengan tujuan untuk
melaksanakan apa-apa maksud yang menyalahi undang-undang.


-----

28 _Rang Undang-Undang_

(4) Dalam prosiding terhadap seseorang bagi suatu kesalahan
di bawah seksyen ini, menjadi pembelaan jika orang itu membuktikan
bahawa—

_(a) dia tidak mengetahui atau mengesyaki bahawa penzahiran_
yang dibuat di bawah perenggan (1)(b) berkemungkinan
menjejaskan penyiasatan itu; atau

_(b) dia mempunyai kuasa sah atau alasan munasabah untuk_
membuat penzahiran itu.

**Ancaman dan tindakan balas dilarang**

**34. (1) Tiada seorang pun boleh—**

_(a)_ memaksa atau cuba untuk memaksa mana-mana orang
untuk menahan diri daripada melakukan apa-apa perbuatan
yang disebut dalam subseksyen (3); atau

_(b) menjadikan mana-mana orang tertakluk kepada apa-apa_
keadaan merugikan dari segi komersial atau lain sebagai
tindakan balas terhadap orang itu kerana melakukan
apa-apa perbuatan yang disebut dalam subseksyen (3).

(2) Bagi maksud dan tanpa menjejaskan keluasan perenggan
(1)(b), keadaan merugikan dari segi komersial atau lain itu boleh
termasuk suatu ancaman pembayaran lewat untuk amaun yang kena
dibayar dengan sewajarnya kepada orang itu, pembawaan atau
penjalanan dengan tidak munasabah litigasi terhadap orang itu,
pembatalan pesanan dengan orang itu, atau pengalihan perniagaan
daripada, atau keengganan untuk berdagang dengan, orang itu.

(3) Perbuatan-perbuatan yang disebut dalam subseksyen (1)
adalah seperti yang berikut:

_(a)_ membuat suatu aduan kepada Suruhanjaya di bawah
seksyen 15; dan

_(b) bekerjasama dengan, atau menawarkan atau bersetuju_
untuk bekerjasama dengan, Suruhanjaya berkaitan dengan
apa-apa penyiasatan oleh Suruhanjaya.

(4) Mana-mana orang yang melanggar seksyen ini melakukan
suatu kesalahan.


-----

_Persaingan_ 29

BAHAGIAN IV

KEPUTUSAN OLEH SURUHANJAYA

**Langkah interim**

**35. (1) Seksyen ini terpakai jika Suruhanjaya telah memulakan**
tetapi belum menyelesaikan suatu penyiasatan di bawah seksyen 14.

(2) Jika Suruhanjaya mempunyai alasan yang munasabah untuk
mempercayai bahawa mana-mana larangan di bawah Akta ini telah
dilanggar atau mungkin dilanggar dan Suruhanjaya berpendapat
bahawa adalah perlu baginya untuk bertindak di bawah seksyen
ini oleh sebab perkara keterdesakan bagi maksud—

_(a)_ menghalang kerugian serius dan tidak boleh dibaiki dari
segi ekonomi atau selainnya, kepada seseorang atau
suatu kategori orang tertentu; atau

_(b) melindungi kepentingan awam,_

ia boleh memberikan suatu arahan yang difikirkannya sesuai dan
bersekadar bagi maksud itu.

(3) Suatu arahan yang diberikan di bawah subseksyen (2) boleh
termasuk menghendaki atau menyebabkan mana-mana orang—

_(a)_ untuk menggantung kuat kuasa, dan menghentikan daripada
bertindak mengikut, mana-mana perjanjian yang disyaki
melanggar mana-mana larangan di bawah Bahagian II;

_(b) untuk menghentikan daripada apa-apa perlakuan yang disyaki_
melanggar mana-mana larangan di bawah Bahagian II;
atau

_(c) untuk membuat, atau menahan diri daripada membuat,_
apa-apa perbuatan, tetapi yang tidak menghendaki
pembayaran wang.

(4) Suruhanjaya hendaklah, sebelum memberikan suatu arahan
di bawah subseksyen (2)—

_(a)_ menyampaikan suatu notis bertulis kepada orang yang
kepadanya ia bercadang untuk memberikan arahan itu;
dan


-----

30 _Rang Undang-Undang_

_(b) memberi orang itu suatu peluang untuk membuat representasi_
bertulis dalam tempoh sekurang-kurangnya tujuh hari
dari tarikh notis bertulis itu.

(5) Suatu notis di bawah subseksyen (4) hendaklah menunjukkan
jenis arahan yang dicadangkan untuk diberikan oleh Suruhanjaya
dan sebab-sebab bagi pemberian arahan itu.

(6) Suruhanjaya boleh pada bila-bila masa menarik balik suatu
arahan yang diberikan di bawah subseksyen (2).

(7) Tanpa menjejaskan subseksyen (6), mana-mana arahan yang
diberikan di bawah subseksyen (2) hendaklah terhenti berkuat
kuasa—

_(a)_ pada tarikh keputusan oleh Suruhanjaya selepas selesai
siasatan di bawah seksyen 14; atau

_(b) dua belas bulan dari tarikh arahan itu diberikan,_

mengikut mana-mana yang lebih awal.

**Keputusan yang dicadangkan oleh Suruhanjaya**

**36. (1) Jika, selepas selesai penyiasatan, Suruhanjaya bercadang**
untuk membuat suatu keputusan bahawa salah satu larangan di
bawah Bahagian II telah atau sedang dilanggar, Suruhanjaya
hendaklah memberikan notis bertulis mengenai keputusan yang
dicadangkannya kepada setiap perusahaan yang mungkin tersentuh
secara langsung oleh keputusan itu.

(2) Notis itu hendaklah—

_(a) menyatakan sebab bagi keputusan yang dicadangkan oleh_
Suruhanjaya dengan perincian yang mencukupi bagi
membolehkan perusahaan yang kepadanya notis itu
diberikan mempunyai prospek yang benar dan mencukupi
untuk membolehkannya membuat komen mengenai
keputusan yang dicadangkan berdasarkan maklumat yang
diketahui;

_(b) menyatakan apa-apa penalti atau tindakan pembetulan yang_
dicadangkan untuk dipakai oleh Suruhanjaya; dan


-----

_Persaingan_ 31

_(c) memberitahu setiap perusahaan yang kepadanya notis itu_
diberikan bahawa ia boleh, dalam apa-apa tempoh yang
munasabah sebagaimana yang dinyatakan dalam notis
itu—

(i) mengemukakan representasi bertulis kepada
Suruhanjaya; dan

(ii) menunjukkan sama ada ia berhasrat untuk membuat
representasi lisan di hadapan Suruhanjaya.

**Representasi lisan**

**37. Jika suatu perusahaan memberitahu Suruhanjaya, dalam tempoh**
yang dinyatakan dalam notis yang diberikan di bawah seksyen 36
bahawa ia berhasrat untuk membuat suatu representasi lisan,
Suruhanjaya hendaklah, sebelum membuat apa-apa keputusan
yang berkaitan—

_(a)_ memanggil suatu sesi bagi representasi lisan untuk diadakan
pada suatu tarikh, masa dan di tempat yang ditentukan
oleh Suruhanjaya; dan

_(b) memberikan notis bertulis tentang tarikh, masa dan tempat_
itu kepada—

(i) perusahaan yang berkenaan;

(ii) mana-mana orang yang telah membuat suatu aduan
dengan Suruhanjaya berkenaan dengan amalan yang
menjadi perkara penyiasatan Suruhanjaya; dan

(iii) mana-mana orang lain yang kehadirannya
di sesi representasi lisan itu dianggap perlu oleh
Suruhanjaya.

**Penjalanan pendengaran**

**38. (1) Walau apa pun seksyen 37, Suruhanjaya boleh pada**
bila-bila masa menjalankan suatu pendengaran bagi maksud
menentukan sama ada suatu perusahaan telah melanggar atau
sedang melanggar mana-mana larangan di bawah Bahagian II.


-----

32 _Rang Undang-Undang_

(2) Jika Suruhanjaya memutuskan bahawa suatu pendengaran
hendaklah diadakan, ia hendaklah memberikan suatu notis sekurangkurangnya empat belas hari kepada perusahaan yang berkenaan
dan kepada pihak ketiga lain yang berkepentingan—

_(a) yang merekodkan keputusannya untuk memanggil_
pendengaran itu;

_(b) yang menyatakan tarikh, masa dan tempat bagi mengadakan_
pendengaran itu; dan

_(c)_ yang menentukan perkara yang akan dipertimbangkan
pada pendengaran itu.

(3) Apabila Suruhanjaya memutuskan untuk mengadakan suatu
pendengaran, ia hendaklah juga memutuskan—

_(a) sama ada untuk mengadakan pendengaran individu dengan_
setiap perusahaan dan mana-mana pihak ketiga lain yang
berkepentingan secara berasingan atau mengadakan suatu
pendengaran tunggal yang dihadiri oleh semua perusahaan
yang terlibat dan pihak ketiga yang berkepentingan;
dan

_(b) sama ada untuk mengadakan pendengaran—_

(i) awam; atau

(ii) secara sesi tertutup, bagi maksud melindungi maklumat
rahsia.

(4) Pendengaran itu hendaklah ditadbirkan oleh dan dijalankan
mengikut kaedah-kaedah tatacara yang berkuat kuasa pada masa
itu, sebagaimana yang disiarkan oleh Suruhanjaya.

(5) Suruhanjaya hendaklah menyimpan rekod pendengaran itu
sebagaimana yang mencukupi untuk menyatakan perkara yang
dibangkitkan oleh mana-mana orang yang menyertai pendengaran
itu.

(6) Suatu perusahaan boleh diwakili pada pendengaran itu
oleh—

_(a) mana-mana pegawai atau pekerjanya yang diberi kuasa;_

_(b) mana-mana peguam bela dan peguam cara;_


-----

_Persaingan_ 33

_(c)_ mana-mana orang yang termasuk dalam perihalan yang
dinyatakan bagi maksud itu dalam kaedah-kaedah tatacara
Suruhanjaya; atau

_(d) mana-mana orang lain, dengan keizinan Pengerusi._

**Dapatan tiada pelanggaran**

**39. Jika Suruhanjaya telah membuat keputusan bahawa tiada**
pelanggaran suatu larangan di bawah Bahagian II, Suruhanjaya
hendaklah, tanpa kelengahan, memberikan notis keputusan itu
kepada mana-mana orang yang tersentuh oleh keputusan itu
menyatakan fakta yang berasaskannya Suruhanjaya membuat
keputusannya dan sebab Suruhanjaya membuat keputusan itu.

**Dapatan pelanggaran**

**40. (1) Jika Suruhanjaya memutuskan bahawa terdapat suatu**
pelanggaran suatu larangan di bawah Bahagian II, ia—

_(a) hendaklah menghendaki pelanggaran itu dihentikan serta-_
merta;

_(b)_ boleh menyatakan langkah-langkah dikehendaki supaya
perlu diambil oleh perusahaan yang melanggar, yang
pada hemat Suruhanjaya adalah sesuai bagi menghentikan
pelanggaran itu;

_(c) boleh mengenakan penalti kewangan; atau_

_(d) boleh memberikan apa-apa arahan lain yang difikirkannya_
sesuai.

(2) Suruhanjaya hendaklah, dalam tempoh empat belas hari
dari membuat keputusannya di bawah Bahagian ini, memberitahu
mana-mana orang yang tersentuh oleh keputusan itu.

(3) Suruhanjaya hendaklah menyediakan dan menyiarkan sebabsebab bagi setiap keputusan yang dibuatnya di bawah seksyen
ini.

(4) Suatu penalti kewangan tidak boleh melebihi sepuluh peratus
daripada pusing ganti seluruh dunia suatu perusahaan sepanjang
tempoh suatu pelanggaran berlaku.


-----

34 _Rang Undang-Undang_

**Rejim kelonggaran**

**41. (1) Maka hendaklah ada suatu rejim kelonggaran, dengan**
suatu penurunan sehingga maksimum seratus peratus bagi apaapa penalti yang akan dikenakan selainnya, yang boleh diadakan
dalam kes perusahaan yang telah—

_(a) mengakui penglibatannya dalam suatu pelanggaran mana-_
mana larangan di bawah subseksyen 4(2); dan

_(b) memberikan maklumat atau bentuk kerjasama yang lain_
kepada Suruhanjaya yang membantu secara signifikan,
atau mungkin membantu secara signifikan, dalam
pengenalpastian atau penyiasatan apa-apa dapatan
pelanggaran mana-mana larangan oleh mana-mana
perusahaan yang lain.

(2) Suatu rejim kelonggaran boleh membenarkan peratusan
pengurangan yang berlainan diadakan bagi sesuatu perusahaan
bergantung pada—

_(a) sama ada perusahaan itu ialah orang yang pertama sekali_
membawa pelanggaran yang disyaki itu kepada perhatian
Suruhanjaya;

_(b) peringkat dalam penyiasatan apabila—_

(i) suatu penglibatan dalam pelanggaran itu diakui;
atau

(ii) apa-apa maklumat atau kerjasama lain telah diberikan;
atau

(c) apa-apa hal keadaan lain yang difikirkan sesuai oleh
Suruhanjaya untuk diambil kira.

**Penguatkuasaan arahan atau keputusan**

**42. (1) Suruhanjaya boleh membawa prosiding di hadapan**
Mahkamah Tinggi terhadap mana-mana orang yang tidak mematuhi
suatu arahan yang diberikan oleh Suruhanjaya di bawah seksyen 35
atau suatu keputusan di bawah seksyen 40.


-----

_Persaingan_ 35

(2) Jika Mahkamah Tinggi mendapati bahawa orang yang
disebut dalam subseksyen (1) telah tidak mematuhi arahan atau
keputusan itu, Mahkamah Tinggi hendaklah membuat suatu perintah
menghendaki orang itu supaya mematuhi arahan atau keputusan
itu.

(3) Bagi maksud subseksyen (2), jika Mahkamah Tinggi
mendapati bahawa ketidakpatuhan arahan itu termasuklah suatu
kegagalan untuk membayar penalti dalam tempoh yang dinyatakan,
Mahkamah Tinggi hendaklah, sebagai tambahan kepada perintah
supaya orang itu membayar penalti itu, memerintahkan supaya
orang itu membayar bunga atas kadar penghakiman biasa mulai
dari hari selepas bayaran itu kena dibuat.

(4) Mana-mana pelanggaran suatu perintah Mahkamah Tinggi
yang dibuat menurut seksyen ini boleh dihukum sebagai suatu
penghinaan mahkamah.

**Kuasa untuk menerima aku janji**

**43. (1) Suruhanjaya boleh, tertakluk kepada syarat-syarat**
yang boleh dikenakan oleh Suruhanjaya, menerima daripada
suatu perusahaan suatu aku janji untuk membuat atau menahan
diri daripada membuat apa-apa jua yang difikirkan sesuai oleh
Suruhanjaya.

(2) Jika Suruhanjaya menerima aku janji di bawah subseksyen (1),
Suruhanjaya hendaklah, berhubung dengan suatu pelanggaran,
menutup penyiasatan itu tanpa membuat apa-apa dapatan pelanggaran
dan tidak boleh mengenakan suatu penalti ke atas perusahaan
itu.

(3) Mana-mana aku janji yang diterima oleh Suruhanjaya di
bawah seksyen ini ialah suatu dokumen yang tersedia untuk
diperiksa oleh orang awam mengikut cara yang ditentukan oleh
Suruhanjaya.

(4) Peruntukan mana-mana aku janji yang diterima oleh
Suruhanjaya di bawah seksyen ini hendaklah boleh dikuatkuasakan
oleh Suruhanjaya seolah-olah peruntukan itu telah dinyatakan
dalam suatu keputusan yang diberikan kepada perusahaan yang
memberikan aku janji itu menurut seksyen 40.


-----

36 _Rang Undang-Undang_

BAHAGIAN V

TRIBUNAL RAYUAN PERSAINGAN

**Penubuhan Tribunal Rayuan Persaingan**

**44. Suatu Tribunal Rayuan Persaingan ditubuhkan, yang mempunyai**
bidang kuasa eksklusif untuk mengkaji semula apa-apa keputusan
yang dibuat oleh Suruhanjaya di bawah seksyen 35, 39 dan 40.

**Keanggotaan Tribunal Rayuan Persaingan**

**45. (1) Tribunal Rayuan Persaingan hendaklah terdiri daripada**
anggota yang berikut:

_(a)_ seorang Presiden; dan

_(b) antara tujuh hingga dua puluh anggota lain yang dilantik_
oleh Perdana Menteri atas syor Menteri.

(2) Perdana Menteri hendaklah, atas syor Menteri, atas penamaan
oleh Ketua Hakim Negara Mahkamah Persekutuan, melantik
seorang hakim Mahkamah Tinggi untuk menjadi Presiden Tribunal
Rayuan Persaingan.

(3) Perdana Menteri hendaklah melantik orang yang, pada
pendapatnya, mempunyai kepakaran yang berkaitan dalam
perindustrian, perdagangan, ekonomi, undang-undang, perakaunan,
atau hal ehwal pengguna untuk menjadi anggota Tribunal Rayuan
Persaingan.

(4) Dalam mengesyorkan anggota Tribunal Rayuan Persaingan
kepada Perdana Menteri, Menteri hendaklah mengambil kira
cadangan dan syor oleh mana-mana agensi Kerajaan atau manamana badan lain yang mempunyai kepakaran dalam mana-mana
perkara yang disebut dalam subseksyen (3).

(5) Presiden dan anggota Tribunal Rayuan Persaingan hendaklah
memegang jawatan selama tempoh tidak melebihi enam tahun.


-----

_Persaingan_ 37

**Elaun**

**46. Presiden dan anggota Tribunal Rayuan Persaingan yang**
dilantik di bawah seksyen 45 bolehlah dibayar—

_(a) suatu elaun bersidang harian semasa persidangan Tribunal_
Rayuan Persaingan;

_(b) suatu elaun penginapan, perjalanan dan sara hidup; dan_

_(c) apa-apa elaun tetap atau elaun lain,_

sebagaimana yang ditentukan oleh Menteri.

**Peletakan jawatan dan pembatalan pelantikan**

**47.** (1) Presiden atau mana-mana anggota lain Tribunal Rayuan
Persaingan boleh meletakkan jawatannya dengan memberikan
notis bertulis enam puluh hari kepada Perdana Menteri.

(2) Perdana Menteri boleh pada bila-bila masa membatalkan
pelantikan Presiden atau mana-mana anggota lain Tribunal Rayuan
Persaingan jika—

_(a)_ dia tidak sempurna akal atau selainnya tidak berupaya
untuk melaksanakan tugasnya atau menguruskan hal
ehwalnya;

_(b) dia menjadi bankrap atau tidak solven;_

_(c) telah dibuktikan terhadapnya, atau dia telah disabitkan_
atas, suatu pertuduhan berkenaan dengan—

(i) suatu kesalahan yang melibatkan fraud, kecurangan
atau keburukan akhlak;

(ii) suatu kesalahan di bawah mana-mana undang-undang
yang berhubungan dengan rasuah; atau

(iii) apa-apa kesalahan lain yang boleh dihukum dengan
pemenjaraan (sama ada pemenjaraan sahaja atau
sebagai tambahan kepada atau sebagai ganti denda)
selama lebih daripada dua tahun;

_(d) dia telah melakukan salah laku yang serius berhubung_
dengan tugasnya;


-----

38 _Rang Undang-Undang_

_(e) dia tidak mematuhi obligasinya di bawah seksyen 49;_
atau

_(f) prestasinya tidak memuaskan selama suatu tempoh masa_
yang ketara.

**Pengosongan jawatan dan pelantikan baru atau sementara**

**48.** (1) Jawatan Presiden atau mana-mana anggota lain Tribunal
Rayuan Persaingan hendaklah menjadi kosong jika—

_(a) dia mati;_

_(b)_ dia meletakkan jawatannya atau selainnya mengosongkan
jawatannya sebelum habis tempoh yang baginya dia
dilantik; atau

_(c) pelantikannya dibatalkan di bawah seksyen 47._

(2) Perdana Menteri hendaklah melantik seseorang lain mengikut
seksyen 45 untuk menggantikan Presiden atau mana-mana anggota
lain Tribunal Rayuan Persaingan semasa kekosongan jawatan
Presiden atau anggota Tribunal Rayuan Persaingan.

(3) Perdana Menteri boleh melantik seseorang lain secara
sementara mengikut seksyen 45 untuk bertindak sebagai Presiden
atau mana-mana anggota lain Tribunal Rayuan Persaingan—

_(a) semasa apa-apa tempoh apabila Presiden atau anggota_
tidak hadir bertugas atau tidak ada di Malaysia; atau

_(b)_ jika Presiden atau anggota, kerana apa-apa sebab lain,
tidak berupaya untuk melaksanakan tugas jawatannya
secara sementara.

(4) Tiada perbuatan yang dilakukan atau prosiding yang diambil
oleh Tribunal Rayuan Persaingan dalam penjalanan kuasanya atau
pelaksanaan fungsinya boleh terjejas atas alasan terdapat apa-apa
kekosongan dalam keanggotaan Tribunal Rayuan Persaingan.

**Penzahiran kepentingan**

**49. (1) Seseorang anggota Tribunal Rayuan Persaingan hendaklah**
menzahirkan, dengan secepat yang dapat dilaksanakan, kepada
Presiden mengenai apa-apa kepentingan, sama ada substansial


-----

_Persaingan_ 39

atau tidak, yang mungkin bercanggah dengan tugas anggota itu
sebagai anggota Tribunal Rayuan Persaingan dalam sesuatu perkara
tertentu.

(2) Jika Presiden berpendapat bahawa kepentingan anggota itu
bercanggah dengan tugas anggota itu sebagai anggota Tribunal
Rayuan Persaingan, Presiden hendaklah memaklumkan semua
pihak kepada perkara itu mengenai percanggahan itu.

(3) Jika tiada pihak kepada perkara itu membantah mengenai
percanggahan itu, anggota itu boleh terus melaksanakan tugasnya
sebagai anggota Tribunal Rayuan Persaingan berhubung dengan
perkara itu.

(4) Jika sesuatu pihak kepada perkara itu membantah mengenai
percanggahan itu, anggota Tribunal Rayuan Persaingan itu tidak
boleh meneruskan pelaksanaan tugasnya sebagai anggota Tribunal
Rayuan Persaingan berhubung dengan perkara itu.

(5) Jika anggota itu dilarang daripada melaksanakan tugasnya
di bawah subseksyen (4), Presiden hendaklah melantik seorang
anggota lain Tribunal Rayuan Persaingan untuk melaksanakan
tugas berhubung dengan perkara itu.

(6) Jika Presiden mempunyai apa-apa kepentingan, sama ada
substansial atau tidak, yang mungkin bercanggah dengan tugasnya
sebagai Presiden Tribunal Rayuan Persaingan dalam sesuatu perkara
tertentu, dia hendaklah menahan diri daripada melaksanakan
tugasnya sebagai Presiden berhubung dengan perkara itu.

(7) Kegagalan Presiden untuk menahan diri daripada melaksanakan
tugasnya di bawah subseksyen (6) atau kegagalan seorang anggota
untuk menzahirkan kepentingannya hendaklah—

_(a) menidaksahkan keputusan Tribunal Rayuan Persaingan_
itu melainkan jika semua pihak bersetuju untuk terikat
dengan keputusan itu; dan

_(b) menjadikan Presiden atau anggota itu tertakluk kepada_
pembatalan pelantikannya di bawah seksyen 47.

**Setiausaha Tribunal Rayuan Persaingan dan pegawai lain**

**50. (1) Menteri hendaklah melantik seorang Setiausaha Tribunal**
Rayuan Persaingan.


-----

40 _Rang Undang-Undang_

(2) Menteri boleh menetapkan apa-apa bilangan pegawai awam
yang difikirkannya layak untuk membantu Setiausaha.

(3) Bagi maksud Akta ini, Setiausaha dan pegawai yang
ditetapkan di bawah subseksyen (2) hendaklah disifatkan sebagai
pegawai Tribunal Rayuan Persaingan.

**Rayuan kepada Tribunal Rayuan Persaingan**

**51. (1) Seseorang yang terkilan atau yang kepentingannya**
tersentuh oleh suatu keputusan Suruhanjaya di bawah seksyen
35, 39 atau 40 boleh merayu kepada Tribunal Rayuan Persaingan
dengan memfailkan suatu notis rayuan kepada Tribunal Rayuan
Persaingan.

(2) Suatu notis rayuan hendaklah dibuat secara bertulis kepada
Tribunal Rayuan Persaingan dalam tempoh tiga puluh hari dari
tarikh keputusan Suruhanjaya dan perayu hendaklah memberikan
suatu salinan notis itu kepada Pengerusi Suruhanjaya.

(3) Notis rayuan itu hendaklah menyatakan dalam bentuk ringkasan
kandungan keputusan Suruhanjaya yang dirayukan, hendaklah
mengandungi suatu alamat di mana apa-apa notis atau dokumen
yang berkaitan dengan rayuan itu boleh disampaikan kepada
perayu itu atau peguam belanya dan hendaklah ditandatangani
oleh perayu itu atau peguam belanya.

**Rekod keputusan Suruhanjaya**

**52.** (1) Orang yang terkilan atau orang yang kepentingannya
tersentuh yang disebut dalam seksyen 51 boleh, atas inisiatifnya
sendiri, meminta secara bertulis kepada Suruhanjaya untuk
mendapatkan suatu pernyataan mengenai alasan bagi keputusan
Suruhanjaya.

(2) Tertakluk kepada subseksyen (3), Suruhanjaya hendaklah,
apabila diterimanya permintaan bertulis di bawah subseksyen (1),
memberikan suatu salinan penyataan mengenai alasan bagi keputusannya
kepada orang yang terkilan atau orang yang kepentingannya
tersentuh itu apabila dibayar fi yang ditetapkan.


-----

_Persaingan_ 41

(3) Apabila suatu notis rayuan telah difailkan dengan Tribunal
Rayuan Persaingan di bawah seksyen 51, Suruhanjaya hendaklah,
jika ia belum lagi menulis alasan bagi keputusannya mengenai
perkara yang dinyatakan dalam notis itu sebagaimana yang diminta
oleh perayu di bawah subseksyen (1), merekodkan secara bertulis
alasan bagi keputusannya dan alasan bertulis itu hendaklah menjadi
sebahagian daripada rekod prosiding di hadapan Tribunal Rayuan
Persaingan.

**Penggantungan keputusan sementara menunggu rayuan**

**53. (1) Sementara menunggu keputusan suatu rayuan oleh**
Tribunal Rayuan Persaingan, suatu keputusan Suruhanjaya adalah
sah, mengikat dan boleh dikuatkuasakan kecuali jika suatu
penggantungan keputusan Suruhanjaya telah dipohon oleh perayu
dan dibenarkan oleh Tribunal Rayuan Persaingan.

(2) Suatu permohonan untuk penggantungan hendaklah secara
bertulis dan hendaklah dibuat kepada Tribunal Rayuan Persaingan
pada atau selepas hari notis rayuan itu difailkan dengan Tribunal
Rayuan Persaingan.

**Komposisi Tribunal Rayuan Persaingan**

**54. Tiap-tiap prosiding Tribunal Rayuan Persaingan hendaklah**
didengar dan dibereskan oleh tiga orang anggota Tribunal Rayuan
Persaingan atau apa-apa bilangan ganjil yang lebih besar sebagaimana
yang ditentukan oleh Presiden dalam mana-mana hal tertentu.

**Persidangan Tribunal Rayuan Persaingan**

**55. (1) Tribunal Rayuan Persaingan hendaklah bersidang pada**
apa-apa tarikh dan di mana-mana tempat yang ditentukan oleh
Presiden dari semasa ke semasa.

(2) Presiden boleh membatalkan atau menangguhkan manamana persidangan Tribunal Rayuan Persaingan dan boleh
menukar tempat persidangan yang telah ditentukan di bawah
subseksyen (1).


-----

42 _Rang Undang-Undang_

(3) Apa-apa perubahan kepada tarikh atau tempat mana-mana
persidangan Tribunal Rayuan Persaingan hendaklah dimaklumkan
kepada pihak-pihak kepada rayuan itu melalui notis bertulis.

**Tatacara Tribunal Rayuan Persaingan**

**56. Tribunal Rayuan Persaingan hendaklah memutuskan tatacaranya**
sendiri.

**Kuasa Tribunal Rayuan Persaingan**

**57. (1) Tribunal Rayuan Persaingan hendaklah mempunyai**
kuasa—

_(a) untuk memanggil pihak kepada prosiding itu atau mana-mana_
orang lain untuk hadir di hadapannya untuk memberikan
keterangan berkenaan dengan sesuatu rayuan;

_(b) untuk mendapatkan dan menerima keterangan secara_
bersumpah atau ikrar sama ada secara lisan atau dokumentar,
dan memeriksa semua orang sedemikian sebagai saksi
sebagaimana yang difikirkan perlu olehnya;

_(c) jika seseorang dipanggil sedemikian, untuk menghendaki_
pengemukaan apa-apa maklumat, dokumen atau benda
lain dalam miliknya atau di bawah kawalannya yang
difikirkan perlu oleh Tribunal Rayuan Persaingan bagi
maksud rayuan itu;

_(d) untuk mengendalikan apa-apa sumpah, ikrar atau akuan_
berkanun, mengikut kehendak keadaan;

_(e) jika seseorang dipanggil sedemikian, untuk membenarkan_
pembayaran apa-apa perbelanjaan yang munasabah yang
dilakukan berkaitan dengan kehadirannya;

_(f) untuk menerima keterangan atau menolak keterangan yang_
dikemukakan, sama ada secara lisan atau dokumentar,
dan sama ada boleh diterima atau tidak boleh diterima
di bawah peruntukan mana-mana undang-undang
bertulis yang sedang berkuat kuasa berhubungan dengan
kebolehterimaan keterangan; dan

_(g) untuk secara amnya mengarahkan dan melakukan segala_
perkara yang perlu atau suai manfaat bagi mempercepat
keputusan rayuan.


-----

_Persaingan_ 43

(2) Tribunal Rayuan Persaingan hendaklah mempunyai kuasa
mahkamah rendah di bawah Akta Mahkamah Rendah 1948

[Akta 92] berkenaan dengan penguatkuasaan kehadiran saksi,
pendengaran keterangan secara bersumpah atau ikrar dan menjatuhkan
hukuman kerana penghinaan mahkamah.

**Keputusan Tribunal Rayuan Persaingan**

**58.** (1) Keputusan Tribunal Rayuan Persaingan, tentang apa-apa
perkara, hendaklah diputuskan mengikut majoriti anggotanya.

(2) Tribunal Rayuan Persaingan boleh mengesahkan atau
mengetepikan keputusan yang menjadi hal bagi rayuan itu, atau
mana-mana bahagiannya, dan boleh—

_(a)_ meremitkan perkara itu kepada Suruhanjaya;

_(b) mengenakan atau membatalkan, atau mengubah amaun,_
suatu penalti kewangan;

_(c) memberikan apa-apa arahan, atau mengambil apa-apa_
langkah lain sebagaimana yang boleh diberikan atau
diambil oleh Suruhanjaya sendiri; atau

_(d) membuat apa-apa keputusan lain yang boleh dibuat oleh_
Suruhanjaya sendiri.

(3) Suatu keputusan Tribunal Rayuan Persaingan adalah
muktamad dan mengikat pihak-pihak kepada rayuan itu.

**Penguatkuasaan keputusan Tribunal Rayuan Persaingan**

**59. Suatu keputusan yang diberikan oleh Tribunal Rayuan Persaingan**
boleh, dengan kebenaran Mahkamah Tinggi, dikuatkuasakan
dengan cara yang sama seperti suatu penghakiman atau perintah
yang mempunyai kesan yang sama, dan jika kebenaran diberikan
sedemikian, penghakiman boleh dimasukkan mengikut terma
keputusan itu.


-----

44 _Rang Undang-Undang_

**Perlindungan terhadap guaman dan prosiding undang-**
**undang**

**60. Tiada tindakan, guaman, pendakwaan atau prosiding lain boleh**
diambil atau dibawa, dimulakan atau dibuat dalam mana-mana
mahkamah terhadap—

_(a) Tribunal Rayuan Persaingan;_

_(b) Presiden atau mana-mana anggota Tribunal Rayuan_
Persaingan;

_(c) Setiausaha atau mana-mana pegawai lain Tribunal Rayuan_
Persaingan; atau

_(d) mana-mana orang lain yang diberi kuasa untuk bertindak_
bagi dan bagi pihak Tribunal Rayuan Persaingan,

berkenaan dengan apa-apa perbuatan atau peninggalan yang
dilakukan atau ditinggalkan olehnya dengan suci hati atas sifat
yang sedemikian.

BAHAGIAN VI

AM

**Penalti am**

**61. Mana-mana orang yang melakukan suatu kesalahan di bawah**
Akta ini yang baginya tiada penalti diperuntukkan dengan nyata
boleh, apabila disabitkan—

_(a) jika orang itu ialah suatu pertubuhan perbadanan, didenda_
tidak melebihi lima juta ringgit, dan bagi kesalahan kedua
atau yang berikutnya, didenda tidak melebihi sepuluh
juta ringgit; atau

_(b) jika orang itu bukan suatu pertubuhan perbadanan, didenda_
tidak melebihi satu juta ringgit atau dipenjarakan selama
tempoh tidak melebihi lima tahun atau kedua-duanya,
dan bagi kesalahan kedua atau yang berikutnya, didenda
tidak melebihi dua juta ringgit atau dipenjarakan selama
tempoh tidak melebihi lima tahun atau kedua-duanya.


-----

_Persaingan_ 45

**Pengkompaunan kesalahan**

**62. (1) Menteri boleh, melalui peraturan-peraturan, menetapkan**
apa-apa kesalahan sebagai suatu kesalahan boleh kompaun dan
boleh menetapkan cara yang mengikutnya kesalahan itu boleh
dikompaun.

(2) Suruhanjaya boleh, dengan keizinan bertulis Pendakwa
Raya, mengkompaun apa-apa kesalahan yang dilakukan oleh
mana-mana orang di bawah Akta ini dan yang ditetapkan menjadi
suatu kesalahan boleh kompaun dengan membuat suatu tawaran
bertulis kepada orang yang disyaki telah melakukan kesalahan
itu untuk mengkompaun kesalahan itu apabila dibayar kepada
Suruhanjaya suatu amaun wang yang tidak melebihi lima puluh
peratus daripada amaun denda maksimum bagi kesalahan itu
dalam masa yang dinyatakan dalam tawaran bertulis itu.

(3) Suatu tawaran di bawah subseksyen (2) boleh dibuat pada
bila-bila masa selepas kesalahan itu dilakukan tetapi sebelum
apa-apa pendakwaaan baginya dimulakan, dan jika amaun yang
dinyatakan dalam tawaran itu tidak dibayar dalam masa yang
dinyatakan dalam tawaran itu atau dalam apa-apa masa lanjutan
yang diberikan oleh Suruhanjaya, pendakwaan bagi kesalahan itu
boleh dimulakan pada bila-bila masa selepas itu terhadap orang
yang kepadanya tawaran itu dibuat.

(4) Jika suatu kesalahan telah dikompaun di bawah subseksyen (2),
tiada pendakwaan boleh dimulakan berkenaan dengan kesalahan itu
terhadap orang yang kepadanya tawaran mengkompaun itu dibuat,
dan mana-mana rekod, buku, akaun, dokumen, data berkomputer
atau benda lain yang disita berkaitan dengan kesalahan itu boleh
dilepaskan oleh Suruhanjaya, tertakluk kepada apa-apa terma dan
syarat yang difikirkannya patut untuk dikenakan mengikut syarat
kompaun itu.

(5) Semua jumlah wang yang diterima oleh Suruhanjaya
di bawah seksyen ini hendaklah dibayar ke dalam Kumpulan
Wang Disatukan Persekutuan.

**Kesalahan oleh pertubuhan perbadanan**

**63. (1) Jika suatu pertubuhan perbadanan melakukan suatu**
kesalahan di bawah Akta ini, mana-mana orang yang pada masa
pelakuan kesalahan itu ialah seorang pengarah, ketua pegawai
eksekutif, ketua pegawai operasi, pengurus, setiausaha atau pegawai


-----

46 _Rang Undang-Undang_

lain yang seumpamanya dalam pertubuhan perbadanan itu atau
yang berupa bertindak atas mana-mana sifat sedemikian atau yang
mengikut apa-apa cara atau sehingga apa-apa takat bertanggungjawab
bagi pengurusan apa-apa hal ehwal pertubuhan perbadanan itu
atau yang membantu dalam pengurusan sedemikian—

_(a) boleh dipertuduh secara berasingan atau bersesama dalam_
prosiding yang sama bersekali dengan pertubuhan
perbadanan itu; dan

_(b) jika pertubuhan perbadanan itu didapati telah melakukan_
kesalahan itu, hendaklah disifatkan telah melakukan
kesalahan itu melainkan jika, dengan mengambil kira
jenis fungsinya atas sifat itu dan segala hal keadaan,
dia membuktikan—

(i) bahawa kesalahan itu telah dilakukan tanpa
pengetahuannya, persetujuannya atau pembiarannya;
dan

(ii) bahawa dia telah mengambil segala langkah berjagajaga yang munasabah dan telah menjalankan segala
usaha yang wajar untuk mengelakkan pelakuan
kesalahan itu.

(2) Jika mana-mana orang di bawah Akta ini akan dikenakan
apa-apa hukuman atau penalti bagi perbuatan, peninggalan,
pengabaian atau keingkarannya, dia boleh dikenakan hukuman
atau penalti yang sama bagi tiap-tiap perbuatan, peninggalan,
pengabaian atau keingkaran mana-mana pekerja atau ejennya,
atau pekerja ejen itu, jika perbuatan, peninggalan, pengabaian
atau keingkaran itu telah dilakukan—

_(a)_ oleh pekerja orang itu dalam masa penggajiannya;

_(b)_ oleh ejen itu semasa bertindak bagi pihak orang itu;
atau

_(c) oleh pekerja ejen itu dalam masa penggajian pekerja itu_
dengan ejen itu atau selainnya bagi pihak ejen yang
bertindak bagi pihak orang itu.

**Hak tindakan persendirian**

**64. (1) Mana-mana orang yang mengalami kehilangan atau**
kerugian secara langsung akibat suatu pelanggaran mana-mana
larangan di bawah Bahagian II mempunyai hak tindakan bagi


-----

_Persaingan_ 47

relief dalam prosiding sivil dalam mahkamah di bawah seksyen
ini terhadap mana-mana perusahaan yang atau pada masa material
itu menjadi suatu pihak kepada pelanggaran itu.

(2) Tindakan boleh dibawa oleh mana-mana orang yang disebut
di bawah subseksyen (1) tanpa mengira sama ada orang itu
berurusan secara langsung atau tidak langsung dengan perusahaan
itu.

**Kuasa untuk membuat peraturan-peraturan**

**65.** (1) Menteri boleh membuat apa-apa peraturan yang perlu
atau suai manfaat bagi—

_(a)_ melaksanakan sepenuhnya peruntukan Akta ini;

_(b) menjalankan atau mencapai matlamat dan maksud Akta_
ini; dan

_(c)_ mengadakan peruntukan bagi apa-apa perkara tambahan,
sampingan atau berbangkit berhubungan dengan Akta
ini.

(2) Menteri boleh, sebelum membuat apa-apa peraturan—

_(a) menyiarkan, suatu notis mengenai niatnya untuk membuat_
peraturan-peraturan yang dicadangkan itu;

_(b) memberikan sekurang-kurangnya tiga puluh hari dari tarikh_
penyiaran untuk membolehkan apa-apa penghujahan
dibuat oleh orang awam berhubung dengan peraturanperaturan yang dicadangkan itu; dan

_(c) memberi pertimbangan yang sewajarnya kepada apa-apa_
penghujahan yang dibuat.

(3) Peraturan-peraturan yang dibuat di bawah seksyen ini boleh
menetapkan apa-apa perbuatan atau peninggalan yang berlanggaran
dengan peraturan-peraturan itu menjadi suatu kesalahan dan
boleh menetapkan penalti denda tidak melebihi satu juta ringgit
atau pemenjaraan selama tempoh tidak melebihi lima tahun atau
kedua-duanya.


-----

48 _Rang Undang-Undang_

**Kuasa untuk mengeluarkan garis panduan**

**66. (1) Suruhanjaya boleh mengeluarkan dan menyiarkan apa-**
apa garis panduan yang suai manfaat atau perlu bagi menjalankan
dengan lebih baik peruntukan Akta ini.

(2) Tanpa menjejaskan keluasan subseksyen (1), Suruhanjaya
boleh mengeluarkan—

_(a)_ garis panduan mengenai analisis ekonomi dan perundangan
yang akan digunakan dalam menentukan kes di bawah
Akta ini; dan

_(b)_ garis panduan mengenai prinsip yang akan digunakan
dalam menentukan apa-apa penalti atau remedi yang
dikenakan di bawah Akta ini.

(3) Suruhanjaya boleh membatalkan, mengubah, menyemak
semula atau meminda keseluruhan atau mana-mana bahagian
mana-mana garis panduan yang dikeluarkan di bawah seksyen
ini.

**Akta Perlindungan Pihak Berkuasa Awam 1948**

**67. Akta Perlindungan Pihak Berkuasa Awam [Akta 198] hendaklah**
terpakai bagi apa-apa tindakan, guaman, pendakwaan atau prosiding
terhadap Suruhanjaya, Pengerusi, mana-mana pegawai Suruhanjaya,
mana-mana anggota, pegawai, pekhidmat atau ejen Suruhanjaya,
Presiden, Setiausaha atau mana-mana anggota, pegawai, pekhidmat
atau ejen Tribunal Rayuan Persaingan berkenaan dengan apaapa perbuatan, pengabaian atau keingkaran yang dilakukan atau
ditinggalkan olehnya atas sifat yang sedemikian.

JADUAL PERTAMA

[Seksyen 3]

1. Akta Komunikasi dan Multimedia 1998 [Akta 588]

2. Akta Suruhanjaya Tenaga 2001 [Akta 610]


-----

_Persaingan_ 49

JADUAL KEDUA

[Seksyen 13]

**Aktiviti yang tidak tertakluk kepada Bab 1 dan 2 Bahagian II**

Bab 1 dan 2 Bahagian II tidak terpakai bagi—

_(a) suatu perjanjian atau perlakuan setakat yang ia terlibat dalam suatu_
perintah untuk mematuhi suatu kehendak perundangan;

_(b) aktiviti perundingan kolektif atau perjanjian kolektif berkenaan_
dengan terma dan syarat penggajian dan yang dirunding atau diikat
antara pihak yang termasuk kedua-dua majikan dan pekerja atau
organisasi yang ditubuhkan untuk mewakili kepentingan majikan
atau pekerja;

_(c) suatu perusahaan yang diamanahkan dengan pengendalian_
perkhidmatan yang berkepentingan ekonomi am atau yang mempunyai
ciri monopoli pengeluaran hasil setakat yang larangan di bawah
Bab 1 dan Bab 2 Bahagian II akan menghalang pelaksanaan, di sisi
undang-undang atau hakikat, tugas tertentu yang diberikan kepada
perusahaan itu.

HURAIAN

Akta Persaingan 2010 (“Akta ini)” sebagaimana yang dicadangkan oleh Rang
Undang-Undang ini bertujuan untuk memasukkan larangan ke atas perlakuan
dan amalan antipersaingan. Matlamat Akta ini adalah untuk menggalakkan
pembangunan ekonomi dengan melindungi proses persaingan, dan dengan
demikian itu melindungi kepentingan pengguna.

Akta ini membuat peruntukan bagi mengadakan undang-undang persaingan
dengan mengadakan dua larangan utama. Pertamanya adalah berkenaan dengan
perjanjian atau amalan bersepadu antara perusahaan atau persatuan perusahaan
(bersama-sama disebut sebagai “perjanjian”) yang mempunyai matlamat atau
kesan, yang menghalang, menyekat atau mengganggu secara signifikan persaingan
di Malaysia. Keduanya ialah larangan penyalahgunaan oleh suatu perusahaan
atau perusahaan-perusahaan akan kedudukan dominan di Malaysia.

BAHAGIAN I

2. Bahagian I memperkatakan perkara permulaan.

3. Fasal 1 mengandungi tajuk ringkas Akta dan memberi Menteri kuasa
untuk menetapkan tarikh permulaan kuat kuasa Akta.

4. Fasal 2 mengandungi takrif ungkapan tertentu yang digunakan dalam Akta
ini.


-----

50 _Rang Undang-Undang_

5. Fasal 3 mengadakan peruntukan mengenai pemakaian Akta ini dan bertujuan
untuk memperuntukkan pemakaian Akta ini di luar Malaysia yang perlu untuk
memastikan bahawa apa-apa aktiviti komersial yang diurusniagakan di luar
Malaysia yang mempunyai kesan terhadap persaingan dalam mana-mana pasaran
di Malaysia adalah tertakluk kepada Akta ini.

BAHAGIAN II

Bab 1

6. Bahagian II mengandungi larangan ke atas perjanjian antipersaingan dan
penyalahgunaan kedudukan dominan.

7. _Fasal 4 melarang perjanjian mendatar dan menegak, yang mempunyai_
matlamat atau kesan menghalang, menyekat atau mengganggu persaingan
secara signifikan dalam mana-mana pasaran bagi barangan dan perkhidmatan
di Malaysia.

8. _Fasal 5_ bertujuan untuk membenarkan suatu perusahaan yang merupakan
suatu pihak kepada apa-apa perjanjian tertentu untuk melepaskan liabilitinya
daripada larangan di bawah _fasal 4 jika kriteria yang dinyatakan dalam_ _fasal_
_5 dipenuhi. Kriteria yang sama juga digunakan untuk menentukan pemberian_
pengecualian individu dan pengecualian blok. Bagi tujuan melepaskan
liabilitinya, suatu perusahaan dikehendaki untuk menunjukkan bahawa faedah
yang diperoleh daripada suatu perjanjian melebihi apa-apa kesan antipersaingan.
Ini dapat ditunjukkan dengan membuktikan bahawa terdapat faedah dari segi
teknologi, kecekapan atau sosial yang berbangkit daripada perjanjian itu dan
faedah-faedah ini tidak akan tercapai tanpa perjanjian itu mempunyai kesan
antipersaingan yang bersekadar dengan faedah yang diberikan dan perjanjian
itu tidak menghapuskan persaingan sama sekali.

9. Fasal 6 memberi Suruhanjaya Persaingan (“Suruhanjaya”) kuasa
untuk memberikan pengecualian individu daripada larangan _fasal 4 kepada_
apa-apa perjanjian tertentu yang memenuhi kriteria yang dinyatakan di bawah
_fasal 5._

10. _Fasal 7 memberi Suruhanjaya kuasa untuk membatalkan suatu pengecualian_
individu atau mengubah syarat atau obligasi yang dikenakan.

11. _Fasal 8 memberi Suruhanjaya kuasa untuk mengecualikan kategori_
perjanjian daripada larangan _fasal 4 (“pengecualian blok”) yang memenuhi_
kriteria yang dinyatakan di bawah _fasal 5._

12. _Fasal 9 mengadakan peruntukan bagi tatacara Suruhanjaya dalam_
memberikan pengecualian blok.

Bab 2

13. _Fasal 10 bertujuan untuk melarang penyalahgunaan kedudukan dominan._
Ia mengandungi suatu senarai pelakuan yang ilustratif, tetapi tidak menyeluruh,
yang boleh menjadi suatu penyalahgunaan kedudukan dominan.


-----

_Persaingan_ 51

Bab 3

14. _Fasal 11 bertujuan untuk memberi Suruhanjaya kuasa untuk menjalankan_
kajian semula apa-apa pasaran untuk menentukan sama ada apa-apa ciri atau
gabungan ciri-ciri pasaran itu menghalang, menyekat atau mengganggu persaingan
dalam pasaran dan fasal 12 menghendaki Suruhanjaya untuk menyiarkan suatu
laporan dapatan dan syornya.

Bab 4

15. _Fasal 13_ mengecualikan jenis aktiviti tertentu yang dinyatakan dalam
Jadual Kedua daripada larangan di bawah Bahagian II dan memberi Menteri
kuasa untuk meminda Jadual Kedua. Fasal ini menghendaki Menteri untuk
memberikan pertimbangan sewajarnya kepada apa-apa penghujahan yang dibuat
oleh orang awam berkenaan dengan cadangan pindaan kepada Jadual Kedua
sebelum membuat pindaan.

BAHAGIAN III

16. Bahagian III memperkatakan kuasa Suruhanjaya berkenaan dengan
penyiasatan dan penguatkuasaan.

17. _Fasal 14 bertujuan untuk memberi Suruhanjaya kuasa untuk menjalankan_
penyiasatan jika Suruhanjaya mempunyai sebab untuk mengesyaki bahawa
mana-mana perusahaan telah melanggar atau sedang melanggar mana-mana
larangan di bawah Akta ini atau mana-mana orang telah melakukan atau
sedang melakukan apa-apa kesalahan di bawah Akta ini. _Fasal 15 memberi_
Suruhanjaya kuasa untuk menjalankan siasatan yang serupa apabila menerima
aduan daripada seseorang.

18. _Fasal 16_ mengandungi peruntukan berkenaan dengan keputusan
Suruhanjaya untuk menutup suatu penyiasatan berhubung dengan suatu
pelanggaran suatu larangan di bawah Akta ini.

19. _Fasal 17_ bertujuan untuk memberi pegawai Suruhanjaya segala kuasa
penyiasatan dan penguatkuasaan di bawah Akta ini.

20. _Fasal 18 bertujuan untuk memberi Suruhanjaya kuasa untuk menghendaki_
seseorang untuk memberikan atau mengemukakan apa-apa maklumat atau
dokumen yang dikehendakinya bagi maksud menjalankan kuasa dan fungsinya
di bawah Akta ini.

21. _Fasal 19_ membolehkan Suruhanjaya untuk memegang simpan dokumen
yang diperoleh di bawah Akta ini.

22. _Fasal 20 memperkatakan akses kepada rekod, buku, akaun atau benda_
lain bagi maksud menjalankan fungsi atau kuasa Suruhanjaya.

23. _Fasal 21 melarang penzahiran maklumat rahsia yang diperoleh menurut_
kuasa peruntukan Akta.


-----

52 _Rang Undang-Undang_

24. _Fasal 22 membenarkan seseorang untuk enggan mematuhi apa-apa kehendak_
bagi penzahiran apa-apa komunikasi antara seorang penasihat undang-undang
profesional dengan pelanggannya.

25. _Fasal 23 bertujuan untuk menjadikan suatu kesalahan untuk memberikan_
maklumat, keterangan atau dokumen palsu atau mengelirukan kepada
Suruhanjaya.

26. _Fasal 24 bertujuan untuk menjadikan suatu kesalahan untuk_
memusnahkan, menyembunyikan, mencacatkan, mengubah, menghantar atau
cuba untuk menghantar, berkomplot dengan mana-mana orang lain untuk
mengalihkan dari premisnya atau menghantar keluar dari Malaysia apaapa rekod, dsb dengan niat untuk memfraud Suruhanjaya atau menghalang,
melengahkan atau menggalang apa-apa penyiasatan atau penjalanan mana-mana
kuasa Suruhanjaya.

27. _Fasal 25 dan_ _26_ masing-masing memperkatakan peruntukan yang
berhubungan dengan kuasa penggeledahan dan penyitaan dengan waran dan
penggeledahan dan penyitaan tanpa waran.

28. _Fasal 27 memperkatakan capaian kepada data berkomputer._

29. _Fasal 28 memperuntukkan bahawa suatu waran geledah yang dikeluarkan_
di bawah Akta ini adalah sah dan boleh dikuatkuasakan walau apa pun
kecacatan, kesilapan atau peninggalan dalamnya.

30. _Fasal 29_ mengenakan kewajipan ke atas seorang pegawai Suruhanjaya
untuk menyediakan suatu senarai rekod, buku, akaun, dokumen, data
berkomputer atau benda lain yang disita menurut Akta ini, dan suatu notis bertulis
mengenai penyitaan itu yang mengandungi alasan bagi penyitaan itu.

31. _Fasal 30 memperkatakan pelepasan benda yang disita di bawah Akta jika_
benda itu tidak dikehendaki bagi maksud apa-apa prosiding di bawah Akta
atau bagi maksud apa-apa pendakwaan di bawah mana-mana undang-undang
bertulis yang lain.

32. _Fasal 31 memperuntukkan bahawa tiada kos atau ganti rugi yang_
berbangkit daripada penyitaan apa-apa benda di bawah Akta boleh didapatkan
dalam mana-mana prosiding di hadapan mana-mana mahkamah melainkan jika
penyitaan itu dibuat tanpa sebab yang munasabah.

33. _Fasal 32 bertujuan untuk menjadikan suatu kesalahan untuk menggalang_
mana-mana pegawai Suruhanjaya yang menjalankan penggeledahan dengan
keengganan untuk memberikan akses kepada premis, mengamang, menggalang,
menghalang atau melengahkan pegawai Suruhanjaya itu dalam pelaksanaan
fungsinya di bawah Akta.

34. _Fasal 33 bertujuan untuk menjadikan suatu kesalahan untuk menzahirkan_
kepada mana-mana orang lain maklumat yang mungkin akan menjejaskan suatu
penyiasatan di bawah Akta ini.


-----

_Persaingan_ 53

35. _Fasal 34 melarang paksaan terhadap seseorang supaya dia tidak membuat_
suatu aduan atau bekerjasama dengan Suruhanjaya berkaitan dengan suatu
penyiasatan.

BAHAGIAN IV

36. Bahagian IV memperkatakan keputusan oleh Suruhanjaya berhubung
dengan suatu penyiasatan.

37. _Fasal 35 memberi Suruhanjaya kuasa, sementara selesainya suatu_
penyiasatan, untuk mengenakan langkah interim yang difikirkannya perlu
untuk menghalang kerugian serius dan tidak boleh dibaiki kepada seseorang
atau kategori orang atau untuk melindungi kepentingan awam.

38. _Fasal 36 memperuntukkan bahawa Suruhanjaya hendaklah memberikan_
notis mengenai keputusan yang dicadangkan bahawa salah satu larangan dalam
Bahagian II telah atau sedang dilanggar dan memberi perusahaan yang terlibat
peluang untuk membuat representasi.

39. _Fasal 37 dan 38 masing-masing memperkatakan tatacara untuk membuat_
representasi lisan oleh perusahaan yang terlibat dan perjalanan pendengaran
oleh Suruhanjaya.

40. _Fasal 39 memperuntukkan bahawa apabila Suruhanjaya memutuskan_
bahawa tiada pelanggaran apa-apa larangan di bawah Akta ini, ia hendaklah
memberikan notis mengenai keputusannya itu kepada mana-mana orang yang
tersentuh dengan keputusan itu.

41. _Fasal 40 mengandungi peruntukan yang berhubungan dengan kuasa_
Suruhanjaya apabila mendapati bahawa pelanggaran mana-mana larangan di
bawah Akta ini telah berlaku, termasuk menghendaki pelanggaran itu dihentikan
serta-merta, menyatakan tindakan untuk menghentikan pelanggaran itu dan
pengenaan penalti kewangan.

42. _Fasal 41 bertujuan untuk memperuntukkan suatu rejim kelonggaran, yang_
membenarkan penurunan sehingga maksimum seratus peratus bagi apa-apa
penalti yang dikenakan, kepada suatu perusahaan yang mengaku penglibatannya
dalam pelanggaran mana-mana larangan di bawah subfasal 4(2) dan perusahaan
itu telah bekerjasama dengan Suruhanjaya yang membantu Suruhanjaya secara
signifikan dalam penyiasatan.

43. _Fasal 42 memperuntukkan bahawa, jika seseorang tidak mematuhi arahan_
atau keputusan di bawah _fasal 35_ atau _40, Suruhanjaya boleh membawa_
prosiding di hadapan Mahkamah Tinggi terhadap orang itu untuk mendapatkan
suatu perintah untuk menguatkuasakan pematuhan.

44. _Fasal 43_ memberi Suruhanjaya kuasa untuk menerima suatu aku janji
untuk membuat atau menahan daripada membuat apa-apa jua yang difikirkan
sesuai oleh Suruhanjaya daripada suatu perusahaan.


-----

54 _Rang Undang-Undang_

BAHAGIAN V

45. Bahagian V memperkatakan Tribunal Rayuan Persaingan.

46. _Fasal 44 bertujuan untuk menubuhkan Tribunal Rayuan Persaingan yang_
mempunyai kuasa untuk mengkaji semula keputusan Suruhanjaya. Perkaraperkara yang boleh dirayu kepada Tribunal Rayuan Persaingan dinyatakan
dalam _fasal_ itu.

47. _Fasal 45_ memperuntukkan keanggotaan Tribunal Rayuan Persaingan.
Anggota Tribunal Rayuan Persaingan dilantik oleh Perdana Menteri, atas syor
Menteri, yang terdiri daripada seorang Presiden (hakim Mahkamah Tinggi yang
dinamakan oleh Ketua Hakim Negara Mahkamah Persekutuan) dan antara tujuh
hingga dua puluh anggota lain.

48. _Fasal 46_ memperuntukkan bagi elaun anggota Tribunal Rayuan
Persaingan.

49. _Fasal 47_ memperuntukkan bagi pembatalan pelantikan Presiden dan
anggota Tribunal Rayuan Persaingan dan peletakan jawatan mereka.

50. _Fasal 48 memperkatakan pengosongan jawatan dan pelantikan baru atau_
sementara Presiden dan anggota Tribunal Rayuan Persaingan.

51. _Fasal 49_ menghendaki anggota Tribunal Rayuan Persaingan untuk
menzahirkan apa-apa kepentingan yang mungkin bercanggah dengan tugas
anggota itu dalam sesuatu perkara tertentu.

52. _Fasal 50_ memperuntukkan bagi pelantikan Setiausaha dan pegawai
Tribunal Rayuan Persaingan.

53. _Fasal 51 memperuntukkan bahawa seseorang yang terkilan atau yang_
kepentingannya tersentuh oleh keputusan Suruhanjaya boleh merayu kepada
Tribunal Rayuan Persaingan.

54. _Fasal 52 membenarkan seseorang yang terkilan atau yang kepentingannya_
tersentuh oleh keputusan Suruhanjaya untuk meminta Suruhanjaya supaya
memberikan pernyataan mengenai alasan bagi keputusan Suruhanjaya.

55. _Fasal 53 memperuntukkan bahawa perayu boleh memohon suatu_
penggantungan keputusan Suruhanjaya sementara menunggu keputusan rayuan
oleh Tribunal Rayuan Persaingan.

56. _Fasal 54 memperuntukkan komposisi Tribunal Rayuan Persaingan yang_
mendengar dan menyelesaikan suatu perkara di hadapan Tribunal Rayuan
Persaingan.

57. _Fasal 55 memperuntukkan bahawa Tribunal Rayuan Persaingan hendaklah_
bersidang pada apa-apa tarikh dan di mana-mana tempat yang ditentukan oleh
Presiden Tribunal Rayuan Persaingan, manakala fasal 56 memperuntukkan bahawa
Tribunal Rayuan Persaingan boleh mengawal selia tatacaranya sendiri.


-----

_Persaingan_ 55

58. _Fasal 57_ menyatakan kuasa-kuasa Tribunal Rayuan Persaingan.

59. _Fasal 58 memperuntukkan bahawa keputusan Tribunal Rayuan Persaingan_
adalah muktamad dan mengikat pihak-pihak kepada rayuan itu.

60. _Fasal 59 memperuntukkan bagi penguatkuasaan keputusan yang diberikan_
oleh Tribunal Rayuan Persaingan.

61. _Fasal 60 memberikan perlindungan kepada Tribunal Rayuan Persaingan_
dan Presiden, anggota dan pekhidmatnya yang menjalankan mana-mana kuasa
di bawah Akta ini daripada apa-apa tindakan, guaman, pendakwaan atau
prosiding lain jika perbuatan itu dibuat dengan suci hati.

BAHAGIAN VI

62. Bahagian VI memperkatakan peruntukan am.

63. _Fasal 61_ hingga 63 mengandungi peruntukan mengenai penalti am,
pengkompaunan kesalahan dan kesalahan yang dilakukan oleh pertubuhan
perbadanan.

64. _Fasal 64 memperuntukkan bahawa seseorang yang mengalami kehilangan_
atau kerugian akibat pelanggaran mana-mana larangan di bawah Bahagian II
mempunyai hak tindakan bagi relief dalam prosiding sivil terhadap mana-mana
perusahaan yang menjadi suatu pihak kepada pelanggaran itu.

65. _Fasal 65_ memberi Menteri kuasa untuk membuat peraturan-peraturan
dan Menteri pada menjalankan kuasa itu boleh memberi pertimbangan yang
sewajarnya kepada mana-mana penghujahan yang dibuat oleh orang awam
berhubungan dengan peraturan-peraturan yang dicadangkan sebelum membuat
peraturan-peraturan itu.

66. _Fasal 66_ memberi Suruhanjaya kuasa untuk mengeluarkan garis
panduan.

67. _Fasal 67_ mengadakan peruntukan bahawa Akta Perlindungan Pihak
Berkuasa Awam 1948 hendaklah terpakai bagi Suruhanjaya dan pegawaipegawainya atau Tribunal Rayuan Persaingan dan pegawai-pegawainya.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya tidak dapat ditentukan sekarang ini.

[PN(U[2])2704]


-----

