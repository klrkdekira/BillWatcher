---
Year: 2010
Bill: D.R. 40/2010 - Rang Undang-undang Perbadanan Pengurusan Likuiditi Islam Antarabangsa 2010 (Lulus)
Title: D.R. 40/2010 - Rang Undang-undang Perbadanan Pengurusan Likuiditi Islam Antarabangsa 2010 (Lulus)
Download URL: https://www.parlimen.gov.my/files/billindex/pdf/2010/DR402010.pdf
URL: https://www.parlimen.gov.my/files/billindex/pdf/2010/DR402010.pdf
---
---
Reading:
D.R. 40/2010
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:15/12/2010
Dibentang Oleh:Y.B. Senator Datuk Dr. Awang Adek Hussein, Timbalan Menteri Kewangan
---

_Perbadanan Pengurusan Likuiditi Islam Antarabangsa_ 1

**D.R. 40/2010**

RANG UNDANG-UNDANG PERBADANAN PENGURUSAN

LIKUIDITI ISLAM ANTARABANGSA 2010

SUSUNAN FASAL

Fasal

1. Tajuk ringkas dan permulaan kuat kuasa

2. Tafsiran

3. Perbadanan hendaklah menjadi organisasi antarabangsa

4. Keperibadian juridikal, meterai perbadanan dan kuasa Perbadanan

5. Pemberikuasaan untuk menjadi anggota Perbadanan dan menandatangani
Perkara Perjanjian

6. Kuasa Menteri untuk memberikan taraf organisasi antarabangsa dan
keperibadian juridikal kepada suatu subsidiari

7. Kuasa Menteri untuk memberikan keistimewaan dan kekebalan

8. Tiada kekebalan dalam hal keadaan tertentu

9. Kebenaran memegang tanah di Persekutuan

10. Penepian

Jadual 1

Jadual 2

Jadual 3

Jadual 4

Jadual 5

Jadual 6


-----

_Rang Undang-Undang_


-----

_Perbadanan Pengurusan Likuiditi Islam Antarabangsa_ 3

RANG UNDANG-UNDANG

_b e r n a m a_

Suatu Akta untuk membolehkan Bank Negara Malaysia menjadi
anggota Perbadanan Pengurusan Likuiditi Islam Antarabangsa,
untuk memberi kuat kuasa kepada perjanjian yang menubuhkan
Perbadanan Pengurusan Likuiditi Islam Antarabangsa, untuk
memberikan kuasa, keistimewaan dan kekebalan tertentu kepada
Perbadanan Pengurusan Likuiditi Islam Antarabangsa dan
subsidiarinya dan untuk mengadakan peruntukan bagi perkaraperkara yang berkaitan dengannya.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Perbadanan Pengurusan
Likuiditi Islam Antarabangsa 2010.

(2) Akta ini disifatkan telah mula berkuat kuasa pada
25 Oktober 2010.

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“Akta ini” termasuklah mana-mana perundangan subsidiari yang
dibuat di bawah Akta ini;


-----

4 _Rang Undang-Undang_

“amanah atau dana Perbadanan” ertinya suatu amanah atau dana
yang ditubuhkan oleh Perbadanan untuk memenuhi objektifnya
atau untuk melaksanakan mana-mana fungsinya di bawah Perkara
Perjanjian;

“Aset Terkumpul” ertinya aset patuh Shariah yang disumbangkan
oleh pemberi aset kepada Perbadanan;

“Bank” ertinya Bank Negara Malaysia yang ditubuhkan
di bawah Akta Bank Negara Malaysia 2009 [Akta 701];

“kepentingan negara” termasuklah kepentingan keselamatan,
ekonomi, sosial dan politik yang memberi manfaat atau mustahak
kepada Malaysia;

“ketua pegawai eksekutif” ertinya seseorang walau apa jua nama
disebut yang bertanggungjawab bagi pengendalian perniagaan dan
pentadbiran Perbadanan;

“Lembaga Pengelola” ertinya Lembaga Pengelola
Perbadanan;

“Perbadanan” ertinya Perbadanan Pengurusan Likuiditi Islam
Antarabangsa;

“Perhimpunan Agung” ertinya Perhimpunan Agung
Perbadanan;

“Perkara Perjanjian” ertinya perjanjian bagi penubuhan Perbadanan
dan termasuklah apa-apa pindaan, tambahan, ubah suaian atau
perubahan yang dibuat dari semasa ke semasa;

“sekuriti Islam” ertinya apa-apa sekuriti yang diterbitkan oleh
Perbadanan, suatu subsidiari, suatu syarikat tujuan khas atau
suatu amanah atau dana Perbadanan menurut skim pembiayaan
mengikut prinsip Shariah yang diluluskan oleh Jawatankuasa
Shariah Perbadanan;

“syarikat tujuan khas” ertinya suatu syarikat yang ditubuhkan
semata-mata bagi penerbitan sekuriti Islam, oleh Perbadanan atau
suatu subsidiari;

“subsidiari” ertinya suatu subsidiari yang ditubuhkan oleh
Perbadanan untuk memenuhi objektifnya atau untuk menjalankan
mana-mana fungsinya di bawah Perkara Perjanjian.


-----

_Perbadanan Pengurusan Likuiditi Islam Antarabangsa_ 5

**Perbadanan hendaklah menjadi organisasi antarabangsa**

**3. Perbadanan diberikan taraf organisasi antarabangsa bagi maksud**
Akta ini dan hendaklah ditadbir mengikut peruntukan Perkara
Perjanjian.

**Keperibadian juridikal, meterai perbadanan dan kuasa**
**Perbadanan**

**4.** (1) Perbadanan mempunyai keperibadian juridikal dan kekal
turun-temurun dan tertakluk kepada Akta ini, mempunyai semua
keupayaan di sisi undang-undang yang perlu bagi penjalanan kuasanya
dan pelaksanaan fungsinya mengikut Perkara Perjanjian.

(2) Tanpa menjejaskan keluasan subseksyen (1), Perbadanan
mempunyai kuasa untuk—

_(a)_ membuat kontrak;

_(b)_ memperoleh, memegang dan melupuskan harta ketara dan

harta tak ketara; dan

_(c) memulakan prosiding undang-undang._

(3) Perbadanan boleh mengadakan suatu meterai perbadanan dan
boleh menggunakannya bagi maksud yang dinyatakan di bawah
seksyen ini atau bagi perkara lain sebagaimana yang dipersetujui
oleh Lembaga Pengelola.

**Pemberikuasaan untuk menjadi anggota Perbadanan dan**
**menandatangani Perkara Perjanjian**

**5.** (1) Bank diberi kuasa untuk menjadi anggota Perbadanan
dan untuk menandatangani Perkara Perjanjian dan menjalankan
hak atau melaksanakan kewajipan atau fungsi berkenaan dengan
keanggotaannya tertakluk kepada peruntukan Akta Bank Negara
Malaysia 2009.

(2) Menurut subseksyen (1), Bank boleh—

_(a) bekerjasama dalam apa-apa perkiraan, skim, program atau_

inisiatif dengan Perbadanan dan menggunakan sebaik-baik
ikhtiarnya untuk mencapai objektif yang sama dengan
Perbadanan bagi memajukan kewangan Islam; dan


-----

6 _Rang Undang-Undang_

_(b) menerima apa-apa bayaran yang dibuat kepadanya oleh_

Perbadanan.

(3) Bank boleh, bagi maksud Malaysia sebagai negara tuan
rumah kepada Perbadanan—

_(a) memberi, menderma, meminjamkan atau mendahulukan_

apa-apa jumlah wang kepada Perbadanan mengikut
prinsip Shariah bagi penubuhan dan kewujudan berterusan
Perbadanan, tertakluk kepada kelulusan bertulis Menteri
yang dipertanggungkan dengan tanggungjawab bagi
kewangan terlebih dahulu; atau

_(b) membenarkan Perbadanan untuk menghuni dan menggunakan,_

sama ada melalui pajakan atau selainnya, harta tak alih
Bank atau mendapatkan pajakan mana-mana harta lain
bagi maksud Perbadanan, pegawainya termasuk ketua
pegawai eksekutif atau mana-mana anggota jawatankuasa
Perbadanan.

**Kuasa Menteri untuk memberikan taraf organisasi antarabangsa**
**dan keperibadian juridikal kepada suatu subsidiari**

**6.** (1) Menteri yang dipertanggungkan dengan tanggungjawab
bagi hal ehwal luar negeri boleh memberikan taraf organisasi
antarabangsa dan keperibadian juridikal kepada suatu subsidiari
bagi maksud Akta ini melalui peraturan-peraturan tertakluk kepada
syarat yang ditetapkan dalam peraturan-peraturan itu.

(2) Subseksyen (1) tidak terpakai bagi suatu subsidiari
yang ditubuhkan di bawah mana-mana undang-undang bertulis
di Malaysia.

**Kuasa Menteri untuk memberikan keistimewaan dan**
**kekebalan**

**7. (1) Menteri yang dipertanggungkan dengan tanggungjawab**
bagi hal ehwal luar negeri boleh melalui peraturan-peraturan,
tertakluk kepada syarat yang ditetapkan dalam peraturan-peraturan
itu, memberi—

_(a) Perbadanan atau suatu subsidiari yang diberikan taraf_

organisasi antarabangsa di bawah subseksyen 6(1),
kesemua atau mana-mana keistimewaan dan kekebalan
yang dinyatakan dalam Jadual 1;


-----

_Perbadanan Pengurusan Likuiditi Islam Antarabangsa_ 7

_(b) seseorang—_

(i) yang menjadi, atau sedang melaksanakan kewajipan,

ketua pegawai eksekutif Perbadanan, kesemua atau
mana-mana keistimewaan dan kekebalan yang
dinyatakan dalam Bahagian I Jadual 2; dan

(ii) yang tidak lagi menjadi, atau terhenti untuk

melaksanakan kewajipan, ketua pegawai eksekutif
Perbadanan, kekebalan yang dinyatakan dalam
Bahagian II Jadual 2;

_(c) seseorang—_

(i) yang menjadi wakil kepada anggota Lembaga

Pengelola dan sedang melaksanakan kewajipannya
menurut Perkara Perjanjian, kesemua atau manamana keistimewaan dan kekebalan yang dinyatakan
dalam Bahagian I Jadual 3;

(ii) yang ditauliahkan kepada, atau yang hadir di

sesuatu persidangan antarabangsa atau mesyuarat
yang diadakan oleh, Perbadanan sebagai wakil
kepada anggota Perhimpunan Agung, kesemua
atau mana-mana keistimewaan dan kekebalan yang
dinyatakan dalam Bahagian 1 Jadual 3; dan

(iii) yang terhenti menjadi wakil kepada anggota Lembaga

Pengelola, atau pernah ditauliahkan kepada, atau
pernah menghadiri persidangan atau mesyuarat
yang diadakan oleh, Perbadanan sebagai wakil
kepada anggota Perhimpunan Agung, kekebalan
yang dinyatakan dalam Bahagian II Jadual 3;

_(d) seseorang—_

(i) yang sedang berkhidmat dalam jawatankuasa

Perbadanan, kesemua atau mana-mana keistimewaan
dan kekebalan yang dinyatakan dalam Bahagian I
Jadual 4; dan

(ii) yang tidak lagi, atau terhenti berkhidmat dalam

jawatankuasa Perbadanan, kekebalan yang
dinyatakan dalam Bahagian II Jadual 4;


-----

8 _Rang Undang-Undang_

_(e) seseorang—_

(i) yang menjadi pegawai Perbadanan, kesemua atau

mana-mana keistimewaan dan kekebalan yang
dinyatakan dalam Bahagian I Jadual 5; dan

(ii) yang tidak lagi menjadi, atau terhenti untuk

menjalankan kewajipan, seorang pegawai
Perbadanan, kekebalan yang dinyatakan dalam
Bahagian II Jadual 5;

_(f)_ suatu subsidiari, suatu syarikat tujuan khas, suatu amanah

atau dana Perbadanan, atau mana-mana orang lain berhubung
dengan sekuriti Islam yang diterbitkan atau dijaminkan
oleh Perbadanan, suatu subsidiari, suatu syarikat tujuan
khas atau suatu amanah atau dana Perbadanan, mengikut
mana-mana yang berkenaan, kesemua atau mana-mana
keistimewaan yang dinyatakan dalam Bahagian I Jadual 6;
dan

_(g)_ seseorang yang menjadi pegawai suatu subsidiari, suatu

syarikat tujuan khas atau suatu amanah atau dana
Perbadanan, kesemua atau mana-mana keistimewaan
yang dinyatakan dalam Bahagian II Jadual 6.

(2) Seseorang yang diberikan keistimewaan dan kekebalan
di bawah subperenggan (1)(c)(i) dan (ii) menikmati keistimewaan
dan kekebalan yang sama semasa dalam perjalanan ke sesuatu
tempat bagi tujuan melaksanakan kewajipannya sebagai seorang
wakil kepada anggota Lembaga Pengelola atau menghadiri
persidangan atau mesyuarat dan semasa dalam perjalanan pulang
dari sesuatu tempat selepas melaksanakan kewajipannya atau
menghadiri persidangan atau mesyuarat.

(3) Seseorang yang diberikan keistimewaan dan kekebalan
di bawah subperenggan (1)(d)(i) menikmati keistimewaan dan
kekebalan yang sama semasa dalam perjalanan ke sesuatu tempat
bagi tujuan berkhidmat dalam jawatankuasa dan semasa dalam
perjalanan pulang selepas berkhidmat dalam jawatankuasa.

(4) Keistimewaan dan kekebalan yang diberikan di bawah
subperenggan (1)(c)(i) dan (ii) dan subperenggan (1)(d)(i) terpakai
bagi—

_(a)_ seorang wakil silih ganti atau pemangku, atau pengganti,

seseorang wakil kepada anggota Lembaga Pengelola; dan


-----

_Perbadanan Pengurusan Likuiditi Islam Antarabangsa_ 9

_(b)_ seseorang penasihat kepada seseorang, yang ditauliahkan

kepada atau yang hadir persidangan antarabangsa atau
mesyuarat yang diadakan oleh Perbadanan, sebagai wakil
kepada anggota Perhimpunan Agung.

(5) Seseorang warganegara Malaysia tidak berhak kepada
mana-mana keistimewaan dan kekebalan yang diberikan di bawah
Akta ini, kecuali kekebalan daripada guaman dan proses undangundang berkenaan dengan perbuatan dan perkara yang dilakukan
atas sifat rasminya bagi maksud Perbadanan.

(6) Mana-mana keistimewaan dan kekebalan berkenaan dengan
perkara yang berhubungan dengan kewangan hendaklah diberikan
hanya dengan persetujuan Menteri yang dipertanggungkan dengan
tanggungjawab bagi kewangan.

(7) Bagi maksud perenggan (1)(e) dan (g), seorang “pegawai”
ertinya seorang pegawai yang bekerja sepenuh masa dengan
Perbadanan atau suatu subsidiari, mengikut mana-mana yang
berkenaan, atau yang pangkatnya hendaklah sebagaimana
yang ditetapkan oleh Menteri yang dipertanggungkan dengan
tanggungjawab bagi hal ehwal luar negeri melalui peraturan-peraturan.

**Tiada kekebalan dalam hal keadaan tertentu**

**8.** Apa-apa kekebalan yang diberikan di bawah Akta ini tidak
terpakai berkenaan dengan—

_(a)_ suatu tindakan sivil yang berbangkit daripada suatu

transaksi komersial;

_(b)_ suatu tindakan sivil oleh pihak ketiga untuk mendapatkan

ganti rugi yang berbangkit daripada suatu kemalangan yang
disebabkan oleh kenderaan motor atau cara pengangkutan
yang lain;

_(c)_ suatu kesalahan jenayah di bawah mana-mana undang
undang bertulis; atau

_(d) apa-apa perkara yang menjejaskan kepentingan_

Malaysia.


-----

10 _Rang Undang-Undang_

**Kebenaran memegang tanah di Persekutuan**

**9.** (1) Walau apa pun peruntukan mana-mana undang-undang
yang berlawanan, Perbadanan boleh memiliki atau memegang atau
diberikan, diberi hakmilik, dipajakkan atau dipindahkan hakmilik
kepada, mana-mana tanah atau apa-apa kepentingan mengenai
mana-mana tanah di mana-mana bahagian Persekutuan, bagi
maksud Perbadanan atau kediaman atau pejabat ketua pegawai
eksekutif atau pegawai Perbadanan.

(2) Tanah atau kepentingan yang disebut dalam subseksyen
(1) boleh dipegang oleh Perbadanan atas namanya atau bagi
pihaknya oleh mana-mana orang yang dinamakan bagi maksud
subseksyen ini sama ada secara am atau dalam hal tertentu secara
bertulis yang dialamatkan kepada Menteri yang dipertanggungkan
dengan tanggungjawab bagi hal ehwal luar negeri oleh atau bagi
pihak Perbadanan, mengikut mana-mana yang berkenaan, dan
Perbadanan atau orang, mengikut mana-mana yang berkenaan,
hendaklah didaftarkan dengan sewajarnya sebagai tuan punya,
penerima pajak atau selainnya, mengikut kehendak keadaan, dalam
apa-apa daftar yang disimpan di bawah peruntukan Kanun Tanah
Negara.

(3) Bagi maksud apa-apa urusan mengenai apa-apa tanah atau
kepentingan dalam apa-apa tanah yang terletak hak atas nama
Perbadanan, mana-mana orang yang diberi kuasa bagi maksud
subseksyen ini sama ada secara amnya atau dalam hal tertentu secara
bertulis yang dialamatkan kepada Menteri yang dipertanggungkan
dengan tanggungjawab bagi hal ehwal luar negeri oleh atau
bagi pihak Perbadanan boleh, oleh sebab pemberikuasaan itu,
menyempurnakan semua atau apa-apa surat cara dan melakukan
apa-apa perbuatan atau perkara bagi memberikan kuat kuasa
kepada apa-apa urusan mengenai tanah sedemikian bagi pihak
Perbadanan mengikut cara yang sama dan setakat yang serupa
seolah-olah orang itu telah diberi kuasa untuk berbuat sedemikian
melalui suatu surat kuasa wakil yang sah yang dihantar serah
dengan sewajarnya di bawah peruntukan Kanun Tanah Negara.

**Penepian**

**10.** (1) Perbadanan boleh mengetepikan mana-mana keistimewaan
dan kekebalan yang diberikan kepada mana-mana orang di bawah
Akta ini.


-----

_Perbadanan Pengurusan Likuiditi Islam Antarabangsa_ 11

(2) Walau apa pun subseksyen (1), Perbadanan hendaklah
mempunyai tanggungjawab untuk mengetepikan mana-mana
keistimewaan dan kekebalan yang diberikan di bawah Akta ini
dalam hal jika keistimewaan dan kekebalan yang diberikan boleh
menghalang pentadbiran keadilan.

Jadual 1

[Perenggan 7(1)(a)]

KEISTIMEWAAN DAN KEKEBALAN PERBADANAN ATAU suatu SUBSIDIARI

1. Kekebalan daripada guaman dan daripada proses undang-undang yang
lain berkenaan dengan perbuatan dan perkara yang dilakukan atas sifat
rasminya.

2. Ketidakbolehcabulan harta dan suatu aset kepunyaan, atau dalam jagaan,
atau yang ditadbirkan, oleh Perbadanan atau suatu subsidiari, mengikut manamana yang berkenaan, (tidak termasuk apa-apa harta atau aset dalam Aset
Terkumpul) dan premis kepunyaan, atau yang dihuni oleh, Perbadanan atau
suatu subsidiari, mengikut mana-mana yang berkenaan.

3. Ketidakbolehcabulan dokumen.

4. Tertakluk kepada mana-mana undang-undang bertulis yang berhubungan
dengan kawalan pertukaran mata wang, pengecualian daripada sekatan mata
wang dan pertukaran.

5. Tertakluk kepada pematuhan apa-apa syarat sebagaimana ditetapkan Menteri
yang dipertanggungkan dengan tanggungjawab bagi kewangan bagi perlindungan
hasil, pengecualian daripada semua duti dan cukai, termasuk cukai perolehan
modal atas—

_(a)_ barang yang diimport atau dieksport oleh Perbadanan atau suatu

subsidiari, mengikut mana-mana yang berkenaan, bagi kegunaan
rasminya;

_(b)_ barang buatan tempatan yang diperoleh oleh Perbadanan atau suatu

subsidiari, mengikut mana-mana yang berkenaan, bagi kegunaan
rasminya;

_(c)_ penerbitan rasmi Perbadanan atau suatu subsidiari, yang diimport atau

dieksport olehnya mengikut mana-mana yang berkenaan;

(d) pendapatan yang terbit atau yang diagihkan daripada penerbitan sekuriti

Islam oleh Perbadanan atau suatu subsidiari, mengikut mana-mana
yang berkenaan;

_(e)_ mana-mana kupon atau diskaun sama ada dalam bentuk kadar keuntungan,

perolehan, bayaran sewa atau apa jua nama yang dipanggil, yang
diagihkan, dibayar atau dikreditkan kepada mana-mana orang berkenaan
dengan mana-mana sekuriti Islam yang diterbitkan oleh Perbadanan
atau suatu subsidiari, mengikut mana-mana yang berkenaan; dan

_(f)_ modal keuntungan, rizab atau pendapatan, sama ada diagihkan atau

tidak, yang diisytiharkan oleh Perbadanan atau suatu subsidiari,
mengikut mana-mana yang berkenaan.


-----

12 _Rang Undang-Undang_

6. Pengecualian daripada cukai pendapatan, cukai perolehan harta tanah dan
duti setem yang lazimnya kena dibayar oleh Perbadanan atau suatu subsidiari,
mengikut mana-mana yang berkenaan.

7. Pengecualian daripada semua cukai ke atas semua urus niaga berhubungan
dengan penjualan, pembelian, pindah hakmilik atau penyusunan atau pemerolehan
lain harta alih atau harta tak alih yang dikehendaki menurut skim pembiayaan
yang diluluskan oleh Lembaga Shariah Perbadanan mengikut prinsip Shariah
bagi maksud penerbitan sekuriti Islam oleh Perbadanan atau suatu subsidiari,
mengikut mana-mana yang berkenaan.

8. Ketiadaan penapisan bagi komunikasi rasmi.

Jadual 2

[Seksyen 7(1)(b)]

Bahagian I

KEISTIMEWAAN DAN KEKEBALAN KETUA PEGAWAI EKSEKUTIF PERBADANAN

1. Kekebalan daripada guaman dan daripada proses undang-undang yang
lain berkenaan dengan perbuatan dan perkara yang dilakukan atas sifat
rasminya.

2. Pengecualian daripada cukai pendapatan atas gaji, emolumen, fi dan bonus
rasmi.

3. Pengecualian daripada (termasuk pengecualian suami atau isteri dan
anak-anak di bawah umur dua puluh satu tahun) pemakaian undang-undang
berhubungan dengan imigresen dan pendaftaran orang asing.

4. Pengecualian daripada obligasi untuk melaksanakan perkhidmatan
negara.

5. Tertakluk kepada mana-mana undang-undang bertulis berhubungan dengan
kawalan pertukaran mata wang, pengecualian daripada sekatan mata wang dan
pertukaran.

6. Kemudahan repatriasi (termasuk kemudahan repatriasi bagi suami atau isteri
dan mana-mana saudara tanggungan) semasa berlaku krisis antarabangsa.

7. Hak untuk mengimport perabot dan barang-barang peribadi, termasuk satu
kenderaan motor, tanpa dikenakan duti dan cukai semasa mula-mula menjawat
sesuatu jawatan di Malaysia dan untuk mengeksport perabot dan barang-barang
peribadi tanpa dikenakan duti dan cukai semasa meninggalkan Malaysia apabila
tamat fungsinya.

Bahagian II

KEKEBALAN BEKAS KETUA PEGAWAI EKSEKUTIF PERBADANAN

Kekebalan daripada guaman dan daripada proses undang-undang yang lain
berkenaan dengan perbuatan dan perkara yang dilakukan atas sifat rasminya


-----

_Perbadanan Pengurusan Likuiditi Islam Antarabangsa_ 13

Jadual 3

[Perenggan 7(1)(c)]

Bahagian I

KEISTIMEWAAN DAN KEKEBALAN WAKIL kepada ANGGOTA LEMBAGA

PENGELOLA DAN ORANG YANG DITAULIAHKAN kepada, ATAU YANG

MENGHADIRI PERSIDANGAN ATAU MESYUARAT YANG DIADAKAN OLEH,

PERBADANAN SEBAGAI WAKIL kepada ANGGOTA PERHIMPUNAN AGUNG

1. Kekebalan daripada penangkapan atau penahanan diri.

2. Kekebalan daripada guaman dan daripada proses undang-undang yang lain
berkenaan dengan perbuatan dan perkara yang dilakukan atas sifat rasminya
sebagai anggota atau wakil, mengikut mana-mana yang berkenaan.

3. Ketidakbolehcabulan dokumen.

4. Ketiadaan penapisan terhadap komunikasi rasmi.

5. Tertakluk kepada mana-mana undang-undang bertulis berhubungan dengan
kawalan pertukaran mata wang, pengecualian daripada sekatan mata wang dan
pertukaran.

Bahagian II

KEKEBALAN bekas WAKIL kepada ANGGOTA LEMBAGA PENGELOLA DAN

ORANG YANG DITAULIAHKAN kepada, ATAU YANG MENGHADIRI PERSIDANGAN

ATAU MESYUARAT YANG DIADAKAN OLEH, PERBADANAN SEBAGAI WAKIL

kepada ANGGOTA PERHIMPUNAN AGUNG

Kekebalan daripada guaman dan daripada proses undang-undang yang lain
berkenaan dengan perbuatan dan perkara yang dilakukan atas sifat rasminya
sebagai anggota atau wakil, mengikut mana-mana yang berkenaan.

Jadual 4

[Perenggan 7(1)(d)]

Bahagian I

KEISTIMEWAAN DAN KEKEBALAN ORANG YANG BERKHIDMAT DALAM

JAWATANKUASA PERBADANAN

1. Kekebalan daripada penangkapan atau penahanan diri.

2. Kekebalan daripada guaman dan daripada proses undang-undang yang lain
berkenaan dengan perbuatan dan perkara yang dilakukan semasa berkhidmat
dalam jawatankuasa.

3. Ketidakbolehcabulan dokumen.


-----

14 _Rang Undang-Undang_

4. Ketiadaan penapisan terhadap komunikasi rasmi.

5. Tertakluk kepada mana-mana undang-undang bertulis berhubungan
dengan pertukaran mata wang, pengecualian daripada sekatan mata wang dan
pertukaran.

6. Pengecualian daripada cukai pendapatan atas gaji, emolumen, fi dan bonus
rasmi yang diterima kerana berkhidmat dalam jawatankuasa.

Bahagian II

KEKEBALAN ORANG YANG tidak lagi BERKHIDMAT DALAM

JAWATANKUASA PERBADANAN

Kekebalan daripada guaman dan daripada proses undang-undang yang lain
berkenaan dengan perbuatan dan perkara yang dilakukan atas sifat rasminya
sebagai orang yang berkhidmat dalam jawatankuasa.

Jadual 5

[Perenggan 7(1)(e)]

Bahagian I

KEISTIMEWAAN DAN KEKEBALAN PEGAWAI PERBADANAN

1. Kekebalan daripada guaman dan daripada proses undang-undang yang
lain berkenaan dengan perbuatan dan perkara yang dilakukan atas sifat
rasminya.

2. Pengecualian daripada cukai pendapatan atas gaji, emolumen rasmi, fi dan
bonus rasmi.

3. Pengecualian daripada (termasuk pengecualian suami atau isteri dan anakanak di bawah umur dua puluh satu tahun) pemakaian undang-undang yang
berhubungan dengan imigresen dan pendaftaran orang asing.

4. Pengecualian daripada obligasi untuk melaksanakan perkhidmatan
negara.

5. Tertakluk kepada mana-mana undang-undang bertulis berhubungan dengan
kawalan pertukaran mata wang, pengecualian daripada sekatan mata wang dan
pertukaran.

6. Kemudahan-kemudahan repatriasi (termasuk kemudahan repatriasi bagi
suami atau isteri dan mana-mana saudara tanggungan) semasa berlaku krisis
antarabangsa.

7. Hak untuk mengimport perabot dan barang-barang peribadi, termasuk satu
kenderaan motor, tanpa dikenakan duti dan cukai semasa mula-mula menjawat
sesuatu jawatan di Malaysia dan untuk mengeksport perabot dan barang-barang
peribadi tanpa dikenakan duti dan cukai semasa meninggalkan Malaysia apabila
tamat fungsinya.


-----

_Perbadanan Pengurusan Likuiditi Islam Antarabangsa_ 15

Bahagian II

KEKEBALAN Bekas PEGAWAI PERBADANAN

Kekebalan daripada guaman dan daripada proses undang-undang yang lain
berkenaan dengan perbuatan dan perkara yang dilakukan atas sifat rasminya
sebagai pegawai.

Jadual 6

[Perenggan 7(1)(f) dan _(g)]_

Bahagian I

KEISTIMEWAAN suatu SUBSIDIARI, suatu SYARIKAT TUJUAN KHAS, suatu

AMANAH ATAU DANA PERBADANAN, ATAU MANA-MANA ORANG LAIN

BERHUBUNG DENGAN SEKURITI ISLAM YANG DITERBITKAN ATAU DIJAMINkan
OLEH PERBADANAN, suatu SUBSIDIARI, suatu SYARIKAT TUJUAN KHAS ATAU

suatu AMANAH ATAU DANA PERBADANAN

1. Pengecualian daripada duti setem yang secara lazimnya kena dibayar
oleh suatu subsidiari, suatu syarikat tujuan khas, suatu amanah atau dana
Perbadanan, atau mana-mana orang lain yang berhubung dengan sekuriti Islam
yang diterbitkan atau dijaminkan oleh Perbadanan, suatu subsidiari, suatu
syarikat tujuan khas atau suatu amanah atau dana Perbadanan.

2. Pengecualian daripada semua cukai—

(i) untuk apa-apa modal, keuntungan, rizab atau pendapatan, sama ada

diagihkan atau tidak, yang diisytiharkan oleh suatu subsidiari, suatu
syarikat tujuan khas atau suatu amanah atau dana Perbadanan;

(ii) untuk apa-apa kupon atau diskaun, mengikut mana-mana yang berkenaan,

dalam bentuk kadar keuntungan, pendapatan, bayaran sewa atau apa
jua nama yang dipanggil, yang diagihkan, dibayar atau dikreditkan
kepada mana-mana orang berkenaan dengan mana-mana sekuriti
Islam yang diterbitkan oleh suatu subsidiari, suatu syarikat tujuan
khas atau suatu amanah atau dana Perbadanan; dan

(iii) untuk apa-apa urus niaga berhubungan dengan penjualan, pembelian,

pindah milik atau penyusunan atau pemerolehan lain harta alih atau
tak alih yang dikehendaki menurut skim pembiayaan yang diluluskan
oleh Lembaga Shariah Perbadanan mengikut prinsip Shariah bagi
tujuan penerbitan sekuriti Islam oleh suatu subsidiari, suatu syarikat
tujuan khas atau suatu amanah atau dana Perbadanan.

Bahagian II

KEISTIMEWAAN PEGAWAI suatu SUBSIDIARI, suatu SYARIKAT TUJUAN KHAS,

ATAU suatu AMANAH ATAU DANA PerBADANAN

Pengecualian daripada cukai pendapatan atas gaji, emolumen, fi dan bonus
rasmi.


-----

16 _Rang Undang-Undang_

HURAIAN

Rang Undang-Undang Perbadanan Pengurusan Likuiditi Islam Antarabangsa 2010
(“Rang Undang-Undang ini”) bertujuan untuk membolehkan Bank Negara Malaysia
menjadi anggota Perbadanan Pengurusan Likuiditi Islam Antarabangsa dan
untuk memberikan kuat kuasa kepada perjanjian yang menubuhkan Perbadanan
tersebut. Tujuan Rang Undang-Undang ini adalah untuk membenarkan Malaysia
menjalankan obligasinya dalam melaksanakan peranannya sebagai negara
tuan rumah bagi Perbadanan serta juga untuk membolehkan pemberian kuasa,
keistimewaan dan kekebalan tertentu kepada Perbadanan dan suatu subsidiari
yang ditubuhkan olehnya.

2. _Fasal 1 mengandungi tajuk ringkas dan peruntukan tentang permulaan_

kuat kuasa Akta yang dicadangkan.

3. _Fasal 2 mengandungi takrif perkataan dan istilah yang digunakan dalam_

Akta yang dicadangkan.

4. _Fasal 3 mengadakan peruntukan bagi pemberian taraf suatu organisasi_

antarabangsa kepada Perbadanan yang hendaklah ditadbir oleh Perkara
Perjanjiannya.

5. _Fasal 4 memberikan keperibadian juridikal dan keupayaan di sisi undang-_

undang kepada Perbadanan untuk membolehkannya menjalankan kuasanya dan
pelaksanaan fungsinya yang perlu mengikut Perkara Perjanjian.

6. _Fasal 5 mengandungi peruntukan yang memberi Bank kuasa untuk menjadi_

anggota Perbadanan dan untuk menandatangani Perkara Perjanjian dan untuk
memberi Bank kuasa, dan hak untuk melaksanakan fungsi dan kewajipan yang
dinyatakan dalam Perkara Perjanjian.

7. Fasal 6 bertujuan untuk memberi Menteri yang dipertanggungkan dengan

tanggung jawab bagi hal ehwal luar negeri kuasa untuk memberikan taraf
organisasi antarabangsa dan keperibadian juridikal ke atas suatu subsidiari
Perbadanan.

8. _Fasal 7 bertujuan untuk memberi Menteri yang dipertanggungkan dengan_

tanggung jawab bagi hal ehwal luar negeri kuasa untuk memberikan kesemua
atau mana-mana keistimewaan dan kekebalan kepada Perbadanan dan orang
yang berkaitan sebagaimana yang dinyatakan dalam Jadual.

9. _Fasal 8_ memperuntukkan hal keadaan di mana kekebalan tidak boleh

diberikan.

10. _Fasal 9 bertujuan untuk mengadakan peruntukan bagi kebenaran kepada_

Perbadanan untuk memegang tanah di Persekutuan.

11. _Fasal 10 memperuntukkan kewajipan untuk mengetepikan kepada_

Perbadanan dalam hal di mana keistimewaan dan kekebalan yang diberikan
boleh menghalang pentadbiran keadilan.

Jadual 1 menyatakan keistimewaan dan kekebalan yang boleh diberikan

kepada Perbadanan atau suatu subsidiari yang ditubuhkan olehnya.

Jadual 2 menyatakan keistimewaan dan kekebalan yang boleh diberikan


-----

_Perbadanan Pengurusan Likuiditi Islam Antarabangsa_ 17

Jadual 3 menyatakan keistimewaan dan kekebalan yang boleh diberikan

kepada wakil kepada anggota Lembaga Pengelola dan orang yang ditauliahkan
kepada, atau yang menghadiri persidangan atau mesyuarat yang diadakan oleh,
Perbadanan sebagai wakil kepada anggota Perhimpunan Agung.

Jadual 4 menyatakan keistimewaan dan kekebalan yang boleh diberikan

kepada orang yang berkhidmat dalam jawatankuasa Perbadanan.

Jadual 5 menyatakan keistimewaan dan kekebalan yang boleh diberikan

kepada pegawai Perbadanan.

Jadual 6 Bahagian I menyatakan keistimewaan yang boleh diberikan kepada

suatu subsidiari, suatu syarikat tujuan khas, suatu amanah atau dana Perbadanan,
atau mana-mana orang lain berhubung dengan sekuriti Islam yang diterbitkan
atau dijaminkan oleh Perbadanan, suatu subsidiari, suatu syarikat tujuan khas
atau suatu amanah atau dana Perbadanan.

Jadual 6 Bahagian II menyatakan keistimewaan yang boleh diberikan kepada

pegawai suatu subsidiari, suatu syarikat tujuan khas atau suatu amanah atau
dana Perbadanan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U[2])2761]


-----

