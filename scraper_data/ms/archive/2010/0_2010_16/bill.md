---
Year: 2010
Bill: D.R.15/2010 - Rang Undang-Undang Pengangkutan Jalan (Pindaan) 2010  ( Ditarik Balik )
Title: D.R.15/2010 - Rang Undang-Undang Pengangkutan Jalan (Pindaan) 2010  ( Ditarik Balik )
Download URL: https://www.parlimen.gov.my/files/billindex/pdf/2010/DR152010.pdf
URL: https://www.parlimen.gov.my/files/billindex/pdf/2010/DR152010.pdf
---
---
Reading:
---

_Pengangkutan Jalan (Pindaan)_ 1

**D.R. 15/2010**

RANG UNDANG-UNDANG

_b e r n a m a_

Suatu Akta untuk meminda Akta Pengangkutan Jalan 1987.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Pengangkutan Jalan**
(Pindaan) 2010.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 2**

**2. Akta Pengangkutan Jalan 1987 [Akta 333], yang disebut “Akta**
ibu” dalam Akta ini, dipinda dalam seksyen 2—

_(a)_ dengan memasukkan selepas takrif “hari yang ditetapkan”

takrif yang berikut:

‘ “imej yang dirakamkan” ertinya apa-apa imej tampak
(sama ada pegun atau bergerak) yang dirakamkan,
diungkapkan, digambarkan atau tidak kira bagaimana jua
sekali pun dilambangkan, termasuk apa-apa maklumat
yang dinyatakan dalamnya;’;


-----

_Rang Undang-Undang_

_(b)_ dalam takrif “jalan”—

(i) dalam perenggan (a), dengan memotong perkataan

“dan” di hujung perenggan itu;

(ii) dalam perenggan (b), dengan menggantikan koma

di hujung perenggan itu dengan perkataan “;
dan”;

(iii) dengan memasukkan selepas perenggan (b) perenggan

yang berikut:

“(c) bagi maksud seksyen 48 dan 65, termasuk

juga tempat letak kereta;”; dan

(iv) dengan memotong perkataan “tetapi tidak termasuk

mana-mana jalan persendirian, jambatan, terowong
atau apa-apa yang berhubung dengan jalan itu yang
disenggarakan dan dijaga oleh orang persendirian
atau badan-badan persendirian;”;

_(c)_ dalam takrif “kenderaan barangan”, dengan memasukkan

selepas perkataan “Akta Lembaga Pelesenan Kenderaan
Perdagangan 1987 [Akta 334]” perkataan “dan Akta
Pengangkutan Awam Darat 2010 [Akta  ]”;

_(d)_ dalam takrif “kenderaan perkhidmatan awam”, dengan

memasukkan selepas perkataan “Akta Lembaga Pelesenan
Kenderaan Perdagangan 1987” perkataan “dan Akta
Pengangkutan Awam Darat 2010”;

_(e)_ dengan memasukkan selepas takrif “Kerajaan” takrif yang

berikut:

‘ “kesalahan berjadual” ertinya suatu kesalahan yang
ditetapkan di bawah Jadual Pertama;’;

_(f)_ dengan memasukkan selepas takrif “kesalahan berjadual”

takrif yang berikut:

‘ “kesalahan yang dirakamkan melalui kamera”
ertinya suatu kesalahan yang ditetapkan di bawah
Jadual Kedua;’;


-----

_Pengangkutan Jalan (Pindaan)_ 3

_(g)_ dengan memasukkan selepas takrif “lesen memandu

percubaan” takrif yang berikut:

‘ “lesen vokasional” ertinya lesen untuk memandu
atau bertindak sebagai konduktor bagi kenderaan
perkhidmatan awam atau kenderaan barangan;’; dan

_(h)_ dengan memasukkan selepas takrif “Pesuruhjaya Polis”

takrif yang berikut:

‘ “Suruhanjaya Pengangkutan Awam Darat” ertinya
Suruhanjaya Pengangkutan Awam Darat yang ditubuhkan
di bawah seksyen 2 Akta Suruhanjaya Pengangkutan
Awam Darat 2010.’.

**Seksyen baru 4a dan 4b**

**3. Akta ibu dipinda dengan memasukkan selepas seksyen 4**
seksyen yang berikut:

“Kuasa pegawai polis dan pegawai pengangkutan jalan

**4a. Walau apa pun yang terkandung dalam mana-mana**
undang-undang bertulis, mana-mana pegawai polis atau
pegawai pengangkutan jalan hendaklah menjalankan kuasa
yang diberikan oleh Akta ini berkenaan dengan kesalahan
yang dilakukan di bawah Akta ini di atas mana-mana jalan
termasuklah jalan yang disenggarakan dan dijaga oleh orang
persendirian atau badan persendirian.

**Kuasa Menteri untuk melantik pegawai lain**

**4b. Menteri boleh melantik mana-mana pegawai Suruhanjaya**
Pengangkutan Awam Darat sebagaimana yang difikirkannya
perlu atau suai manfaat bagi maksud Akta ini untuk menjalankan
kuasa pegawai pengangkutan jalan.”.

**Pindaan seksyen 5**

**4.** Perenggan 5(1)(a) Akta ibu dipinda dengan menggantikan
perkataan “dua ratus lima puluh” dengan perkataan “tiga ribu”.


-----

4 _Rang Undang-Undang_

**Pindaan seksyen 7**

**5.** Seksyen 7 Akta ibu dipinda—

_(a)_ dalam perenggan (2)(e), dengan memasukkan selepas

perkataan “Akta Lembaga Pelesenan Kenderaan
Perdagangan 1987” perkataan “dan Akta Pengangkutan
Awam Darat 2010”; dan

_(b) dalam subseksyen (3), dengan menggantikan perkataan_

“tidak melebihi dua ribu” dengan perkataan “tidak kurang
daripada dua ribu ringgit dan tidak lebih daripada sepuluh
ribu”.

**Pindaan seksyen 10**

**6. Perenggan 10(3)(a)** Akta ibu dipinda dengan memotong
perkataan “enjin dan”.

**Pindaan seksyen 11**

**7. Seksyen 11 Akta ibu dipinda dengan memasukkan selepas**
subseksyen (1) subseksyen yang berikut:

“(1a) Walau apa pun perenggan (1)(a), Pengarah boleh,
tertakluk kepada apa-apa terma dan syarat sebagaimana yang
ditetapkan oleh Ketua Pengarah, dan selepas pembayaran fi yang
ditetapkan, menguntukkan semula kepada pemunya berdaftar
nombor pendaftaran mana-mana kenderaan motor yang telah
dilaporkan hilang, dicuri, rosak, binasa, atau dihantar keluar
dari Malaysia untuk selama-lamanya:

Dengan syarat bahawa nombor pendaftaran itu hendaklah
diperuntukkan semula kepada kenderaan yang belum pernah
didaftarkan.”.

**Seksyen baru 13a**

**8.** Akta ibu dipinda dengan memasukkan selepas seksyen 13
seksyen yang berikut:

“Plat nombor pendaftaran

**13a. (1) Ketua Pengarah hendaklah, atas permohonan,**
menguntukkan suatu plat nombor pendaftaran bagi
sesuatu kenderaan motor yang telah didaftarkan di bawah
Akta ini.


-----

_Pengangkutan Jalan (Pindaan)_ 5

(2) Tiada seorang pun boleh—

_(a)_ membuat atau mengeluarkan plat nombor pendaftaran

melainkan jika diberi kuasa oleh Ketua Pengarah
untuk berbuat demikian;

_(b)_ mengedarkan atau menjual plat nombor pendaftaran

kepada orang lain; atau

_(c)_ memasang plat nombor pendaftaran pada suatu

kenderaan motor selain plat nombor pendaftaran
yang diuntukkan oleh Ketua Pengarah di bawah
subsekyen (1).

(3) Mana-mana orang yang melanggar subseksyen (2)
melakukan suatu kesalahan dan apabila disabitkan boleh
didenda tidak kurang daripada dua puluh ribu ringgit dan
tidak lebih daripada lima puluh ribu ringgit atau dipenjarakan
selama tempoh tidak kurang daripada satu tahun dan tidak
lebih daripada tiga tahun atau kedua-duanya.”.

**Pindaan seksyen 14**

**9. Seksyen 14 Akta ibu dipinda—**

_(a)_ dengan menggantikan subseksyen (1) dengan subsekyen

yang berikut:

“(1) Nombor pendaftaran yang diuntukkan bagi
sesuatu kenderaan motor apabila didaftarkan atau
sesuatu nombor pendaftaran baru yang diuntukkan di
bawah seksyen 11 hendaklah diperagakan dan disuarkan
pada plat nombor mengikut cara yang ditetapkan oleh
kaedah-kaedah di bawah Akta ini.”;

_(b)_ dengan memotong subseksyen (2); dan

_(c)_ dengan menggantikan subseksyen (4) dengan subseksyen

yang berikut:

“(4) Jika sesuatu nombor pendaftaran tidak diperagakan
mengikut seksyen ini, pemandu atau orang yang
menjaga kenderaan itu semasa kenderaan itu digunakan
melakukan suatu kesalahan dan apabila disabitkan
boleh didenda tidak melebihi tiga ribu ringgit.”.


-----

6 _Rang Undang-Undang_

**Pindaan seksyen 16**

**10.** Seksyen 16 Akta ibu dipinda dengan memasukkan selepas
subseksyen (3) subseksyen yang berikut:

“(4) Seseorang Pengarah boleh mengehadkan tempoh sah
suatu lesen kenderaan motor bagi suatu tempoh tidak melebihi
tiga bulan jika dia mendapati bahawa pemohon itu—

_(a)_ telah disabitkan sebanyak tiga kali atau lebih dengan

mana-mana kesalahan berjadual; atau

_(b)_ telah dikompaun sebanyak tiga kali atau lebih di bawah

seksyen 120 bagi mana-mana kesalahan berjadual.”.

**Pindaan seksyen 17**

**11.** Seksyen 17 Akta ibu dipinda—

_(a)_ dalam subseksyen (1)—

(i) dalam perenggan (b), dengan memotong perkataan

“enjin dan”; dan

(ii) dengan memasukkan selepas perenggan (b) perenggan

yang berikut:

“(bb) dalam hal permohonan melalui cara

elektronik, perincian yang berkenaan
dalam perakuan pendaftaran kenderaan
motor itu dikemukakan dengan sewajarnya
atas talian;”; dan

_(b)_ dalam subseksyen (3), dengan memasukkan selepas perkataan

“Akta Lembaga Pelesenan Kenderaan Perdagangan 1987”
perkataan “, Akta Pengangkutan Awam Darat 2010”.

**Pindaan seksyen 21**

**12. Seksyen 21 Akta ibu dipinda dengan memasukkan selepas**
subseksyen (4) subseksyen yang berikut:

“(5) Mana-mana orang yang memandu kenderaan motor
masuk ke Malaysia tanpa lesen pelawat yang sah melakukan
suatu kesalahan.”.


-----

_Pengangkutan Jalan (Pindaan)_ 7

**Pindaan seksyen 22**

**13. Seksyen 22 Akta ibu dipinda dengan memasukkan selepas**
subseksyen (7) subseksyen yang berikut:

“(8) Mana-mana orang yang melanggar seksyen ini melakukan
suatu kesalahan dan apabila disabitkan boleh didenda tidak
kurang daripada tiga ribu ringgit dan tidak lebih daripada
sepuluh ribu ringgit atau dipenjarakan selama tempoh tidak
melebihi satu tahun atau kedua-duanya.”.

**Pindaan seksyen 23**

**14. Subseksyen 23(2) Akta ibu dipinda dengan menggantikan**
perkataan “tidak melebihi dua ribu ringgit” dengan perkataan “tidak
kurang daripada satu ribu ringgit dan tidak lebih daripada sepuluh
ribu ringgit atau dipenjarakan selama tempoh tidak melebihi dua
tahun atau kedua-duanya.”.

**Seksyen baru 27a**

**15. Akta ibu dipinda dengan memasukkan selepas seksyen 27**
seksyen yang berikut:

“Daftar pemegang lesen memandu

**27a. (1) Tiap-tiap Pengarah hendaklah menyimpan dan**
menyenggarakan suatu daftar bagi pemegang lesen memandu
yang diberikan di bawah Akta ini.

(2) Daftar itu hendaklah dalam apa-apa bentuk dan
mengandungi apa-apa maklumat, perincian dan butir-butir
sebagaimana yang diarahkan oleh Ketua Pengarah.”.

**Pindaan seksyen 34**

**16. Seksyen 34 Akta ibu dipinda—**

_(a) dengan menggantikan subseksyen (2) dengan subseksyen_

yang berikut:

“(2) Jika sesuatu mahkamah memerintahkan supaya
butir-butir mengenai apa-apa sabitan atau mengenai


-----

8 _Rang Undang-Undang_

apa-apa kehilangan kelayakan yang kepadanya orang
yang disabitkan itu tertakluk diendorskan—

_(a)_ dalam hal orang yang disabitkan itu pada masa

itu ialah pemegang suatu lesen memandu,
pengendorsan itu hendaklah disifatkan telah
dibuat jika butir-butir yang dikehendaki supaya
diendorskan pada lesen memandu itu telah
dimasukkan ke dalam pangkalan data yang
disenggarakan oleh atau bagi pihak Ketua
Pengarah mengenai lesen memandu yang
diberikan di bawah Akta ini dan pemegang
lesen memandu itu; dan

_(b)_ dalam hal orang yang disabitkan itu pada masa

itu bukan seorang pemegang lesen, Ketua
Pengarah hendaklah mengendorskan kehilangan
kelayakan untuk mendapatkan lesen memandu
di bawah seksyen 38.”;

_(b) dengan memotong subseksyen (3) dan (4);_

_(c) dalam subseksyen (5), dengan memotong perkataan_

“dan penyerahan balik mana-mana lesen memandu yang
ada”; dan

_(d) dengan memotong subseksyen (6) dan (7)._

**Pindaan seksyen 35**

**17.** Seksyen 35 Akta ibu dipinda—

_(a) dengan menggantikan subseksyen (8) dengan_

subseksyen yang berikut:

“(8) Bagi maksud seksyen ini, seseorang hendaklah
disifatkan telah melakukan suatu kesalahan di bawah
Akta ini jika dia tidak menyelesaikan penalti yang
ditetapkan bagi kesalahan itu dalam tempoh tiga bulan
dari tarikh notis itu dikeluarkan di bawah seksyen
119.”; dan


-----

_Pengangkutan Jalan (Pindaan)_ 9

_(b) dengan memasukkan selepas subseksyen (8) subseksyen_

yang berikut:

“(8a) Tiada apa-apa dalam seksyen ini boleh
menjejaskan liabiliti orang yang disifatkan telah
melakukan suatu kesalahan jika penalti yang ditetapkan
bagi kesalahan itu diselesaikan dalam tempoh tiga bulan
dari tarikh notis yang disebut di bawah subseksyen
(8) dikeluarkan.”.

**Pindaan seksyen 35a**

**18.** Seksyen 35a Akta ibu dipinda—

_(a)_ dengan menggantikan subseksyen (6) dengan subseksyen

yang berikut:

“(6) Bagi maksud seksyen ini, seseorang hendaklah
disifatkan telah melakukan suatu kesalahan di bawah
Akta ini jika dia tidak menyelesaikan penalti yang
ditetapkan bagi kesalahan itu dalam tempoh tiga bulan
dari tarikh notis itu dikeluarkan di bawah seksyen
119.”; dan

_(b) dengan memasukkan selepas subseksyen (6) subseksyen_

yang berikut:

“(7) Tiada apa-apa dalam seksyen ini boleh
menjejaskan liabiliti orang yang disifatkan telah
melakukan suatu kesalahan jika penalti yang ditetapkan
bagi kesalahan itu diselesaikan dalam tempoh tiga bulan
dari tarikh notis yang disebut di bawah subseksyen
(6) dikeluarkan.”.

**Pindaan seksyen 36**

**19. Subseksyen 36(3) dan (4) Akta ibu dipinda masing-masing**
dengan memasukkan selepas perkataan “pegawai polis” perkataan
“, pegawai pengangkutan jalan”.

**Pindaan seksyen 37**

**20. Seksyen 37 Akta ibu dipinda dengan memotong subseksyen**
(3), (4) dan (5).


-----

10 _Rang Undang-Undang_

**Pindaan seksyen 38**

**21.** Akta ibu dipinda dengan menggantikan seksyen 38 dengan
seksyen yang berikut:

“Pengendorsan penggantungan, pembatalan atau hilang

**kelayakan**

**38. (1) Ketua Pengarah hendaklah, apabila menggantung atau**
membatalkan lesen memandu atau menghilangkan kelayakan
mana-mana orang untuk memegang atau mendapatkan lesen
memandu di bawah Akta ini, mengarahkan supaya dimasukkan
butir-butir berhubungan dengan penggantungan, pembatalan
atau kehilangan kelayakan itu dalam pangkalan data yang
disenggarakan oleh atau bagi pihak Ketua Pengarah.

(2) Ketua Pengarah hendaklah, apabila tamatnya tempoh
penggantungan, pembatalan atau kehilangan kelayakan
itu, dengan serta merta mengeluarkan maklumat mengenai
penggantungan, pembatalan atau kehilangan kelayakan itu
dari pangkalan data.

(3) Mana-mana orang yang lesen memandunya telah
digantung atau dibatalkan atau dihilangkan kelayakan daripada
memegang atau mendapatkan lesen memandu tidak boleh,
semasa tempoh penggantungan, pembatalan atau kehilangan
kelayakan itu memandu suatu kenderaan motor di jalan
di bawah apa-apa lesen memandu lain yang dikeluarkan
oleh mana-mana pihak berkuasa atau mendapatkan lesen
memandu.

(4) Mana-mana orang yang memandu kenderaan motor
di atas jalan bertentangan dengan subseksyen (3) melakukan
suatu kesalahan dan apabila disabitkan boleh didenda tidak
kurang daripada tiga ribu ringgit dan tidak lebih daripada
sepuluh ribu ringgit atau dipenjarakan selama tempoh tidak
melebihi tiga tahun.”.

**Pindaan seksyen 39**

**22. Seksyen 39 Akta ibu dipinda—**

_(a)_ dalam subseksyen (1), dengan menggantikan perkataan

“enam belas” dengan perkataan “tujuh belas”;


-----

_Pengangkutan Jalan (Pindaan)_ 11

_(b)_ dengan memotong subseksyen (2); dan

_(c)_ dalam subseksyen (5), dengan menggantikan perkataan

“tidak melebihi dua ribu” dengan perkataan “tidak kurang
daripada satu ribu ringgit dan tidak lebih daripada lima
ribu”.

**Pindaan seksyen 48**

**23. Seksyen 48 Akta ibu dipinda—**

_(a) dengan menomborkan peruntukan yang sedia ada sebagai_

subseksyen (1);

_(b) dalam subseksyen (1), dengan memasukkan selepas_

perkataan “kesalahan” perkataan “dan apabila disabitkan
boleh didenda tidak kurang daripada satu ribu ringgit dan
tidak lebih daripada lima ribu ringgit atau dipenjarakan
selama tempoh tidak kurang daripada satu tahun atau
kedua-duanya”; dan

_(c) dengan memasukkan selepas subseksyen (1) subseksyen_

yang berikut:

“(2) Jika mana-mana pemandu sesuatu kenderaan
motor menyebabkan atau membenarkan kenderaan
motor itu dihentikan di mana-mana jalan dalam apaapa kedudukan atau apa-apa keadaan atau apa-apa
hal keadaan yang mungkin menyebabkan bahaya,
galangan atau kesusahan tidak berpatutan kepada
pengguna jalan yang lain atau kepada lalu lintas,
seorang pegawai polis, pegawai pengangkutan jalan
atau mana-mana pihak berkuasa yang berkenaan boleh
mengapit roda kenderaan motor itu atau mengalihkan
atau menyebabkan supaya dialih kenderaan motor itu
ke mana-mana jalan lain atau mana-mana lokasi atau
tempat lain sebagaimana yang dinyatakan dalam suatu
notis dan ditinggalkan di situ atas risiko pemunya.

(3) Jika sesuatu kenderaan motor diapit rodanya
di bawah subseksyen (2), pegawai yang berkenaan
hendaklah dengan segera, memberikan notis secara
bertulis kepada pemunya kenderaan motor itu
memaklumkannya tentang pengapitan roda itu dan
menghendakinya atau mana-mana orang yang mungkin


-----

12 _Rang Undang-Undang_

mempunyai tuntutan terhadap kenderaan motor itu,
dalam tempoh empat jam dari waktu notis itu, untuk
hadir dan meminta supaya kenderaan itu dilepaskan,
dan jika tidak ada tuntutan diterima dalam tempoh
itu, kenderaan motor itu bolehlah dialihkan ke tempat
yang sesuai.

(4) Jika mana-mana kenderaan motor ditahan di
bawah subseksyen (2) atau (3), pegawai yang berkenaan
hendaklah dalam masa dua puluh empat jam, memberikan
notis secara bertulis kepada pemunya kenderaan motor
itu memaklumkannya mengenai pengalihan itu dan
menghendakinya atau mana-mana orang yang mungkin
mempunyai tuntutan terhadap kenderaan motor, dalam
tempoh satu bulan dari tarikh notis itu, supaya hadir
dan menuntut kenderaannya.

(5) Selepas diterima tuntutan di bawah subseksyen
(3) atau (4), kenderaan motor itu bolehlah dilepaskan
setelah dibayar fi bagi pengapitan, pengalihan dan
penahanan sebagaimana yang ditetapkan oleh Menteri
di bawah Akta ini.

(6) Jika dalam tempoh dua belas bulan dari tarikh
pengalihan itu kenderaan motor itu tidak dituntut,
kenderaan motor itu hendaklah dilucuthakkan dan
keempunyaan kenderaan motor itu hendaklah terletak
hak pada Ketua Pengarah.

(7) Seorang pegawai polis, pegawai pengangkutan
jalan, mana-mana pihak berkuasa yang berkenaan
atau mana-mana orang lain yang bertindak di bawah
arahannya, mengikut mana-mana yang berkenaan, tidak
boleh menanggung apa-apa liabiliti berkenaan dengan
apa-apa kerugian atau kerosakan yang disebabkan
kepada mana-mana kenderaan motor, kelengkapan
atau kandungannya semasa ia diapit atau dialihkan
atau semasa ia ditahan, melainkan jika kerosakan itu
disebabkan oleh kecuaian atau dengan sengaja.

(8) Bagi maksud seksyen ini, “pihak berkuasa yang
berkenaan” mempunyai erti yang diberikan kepadanya
dalam seksyen 67.”.


-----

_Pengangkutan Jalan (Pindaan)_ 13

**Pindaan seksyen 53**

**24.** Seksyen 53 Akta ibu dipinda dengan memasukkan selepas
subseksyen (1) subseksyen yang berikut:

“(1a) Jika orang yang kepadanya disampaikan notis di bawah
subseksyen (1) enggan menerima atau menafikan penerimaan
notis itu, notis itu hendaklah dianggap telah disampaikan
kepada orang itu pada tarikh penyampaian notis itu”.

**Seksyen baru 53a, 53b dan 53c**

**25. Akta ibu dipinda dengan memasukkan selepas seksyen 53**
seksyen yang berikut:

“Notis kesalahan yang dirakamkan melalui kamera

**53a. (1) Walau apa pun yang terkandung dalam Akta ini,**
jika seseorang pemunya berdaftar kenderaan motor dikatakan
atau disyaki bersalah melakukan suatu kesalahan yang
dirakamkan melalui kamera, seorang pegawai polis atau
pegawai pengangkutan jalan boleh, sebagai ganti membuat
permohonan kepada mahkamah untuk mendapatkan saman,
dengan serta merta menyampaikan kepada pemunya berdaftar
kenderaan motor itu suatu notis memerintahkannya supaya
hadir di hadapan Majistret yang yang paling hampir yang
mempunyai bidang kuasa untuk membicarakan kesalahan itu,
pada masa dan tarikh yang dinyatakan dalam notis itu.

(2) Jika seseorang pemunya berdaftar kenderaan motor
yang kepadanya disampaikan suatu notis di bawah oleh
subseksyen (1) gagal hadir dengan sendiri atau melalui
peguam, maka, melainkan jika didapati adalah tidak mungkin
semunasabahnya bagi pemunya berdaftar kenderaan motor
itu untuk hadir sedemikian, mahkamah boleh, jika berpuas
hati bahawa notis itu telah disampaikan, mengeluarkan suatu
waran bagi penangkapan pemunya berdaftar kenderaan motor
itu melainkan jika dalam hal suatu kesalahan yang boleh
dikompaun, pemunya berdaftar itu telah dibenarkan untuk
mengkompaun kesalahan itu dalam masa yang dinyatakan
dalam notis itu.


-----

14 _Rang Undang-Undang_

(3) Notis yang dikeluarkan di bawah subseksyen (1)
hendaklah mengandungi butir-butir yang berikut:

_(a) tarikh, masa dan tempat kesalahan dilakukan;_

_(b) kesalahan yang dilakukan;_

_(c)_ imej yang dirakamkan mengenai plat nombor pendaftaran

kenderaan;

_(d)_ tandatangan digital pihak yang mengeluarkan notis;

dan

_(e) tawaran untuk mengkompaun ataupun permintaan_

supaya hadir di Mahkamah.

(4) Menteri boleh membuat kaedah-kaedah untuk
melaksanakan kesan sepenuhnya seksyen ini dan kaedahkaedah itu boleh termasuk kaedah-kaedah—

_(a)_ untuk mengawal sedia prosedur yang berhubungan

dengan pelaksanaan seksyen ini;

_(b)_ untuk menetapkan jenis kelengkapan dan sistem yang

akan digunakan bagi pembaikan, penyenggaraan,
penentukuran dan pengujian aparatus atau kelengkapan
itu; dan

_(c)_ untuk menetapkan jenis papan tanda dan lokasinya.

**Kewajipan untuk mengemukakan nama dan alamat**
**pemandu**

**53b. (1) Seseorang pemunya berdaftar kenderaan motor**
yang—

_(a)_ disampaikan suatu notis di bawah seksyen 53a

kepadanya berkenaan dengan kesalahan yang
dirakamkan melalui kamera; dan

_(b)_ bukan pemandu kenderaan yang berhubungan dengan

kesalahan yang dirakam melalui kamera pada masa
kesalahan itu dilakukan,

hendaklah, dalam tempoh tiga puluh hari dari tarikh
penyampaian notis, disokong dengan surat kepada pihak
berkuasa yang mengeluarkan notis itu, mengemukakan nama
dan alamat orang yang memandu kenderaan motor itu pada
masa kesalahan itu dilakukan.


-----

_Pengangkutan Jalan (Pindaan)_ 15

(2) Seseorang pemunya berdaftar kenderaan motor yang
disampaikan kepadanya suatu notis yang berkenaan dengan
kesalahan yang dirakamkan melalui kamera disifatkan tidak
bersalah sekiranya—

_(a) pemunya berdaftar itu mematuhi subseksyen (1)_

berhubung dengan kesalahan itu; dan

_(b)_ pihak berkuasa yang mengeluarkan notis itu berpuas

hati bahawa pemunya berdaftar itu tidak tahu dan
tidak boleh dengan usaha wajar memastikan nama
dan alamat orang yang memandu kenderaan motor
itu pada masa kesalahan itu dilakukan.

(3) Mana-mana pemunya berdaftar kenderaan motor
yang dengan salah menamakan orang lain sebagai pemandu
kenderaan motor itu pada masa kesalahan yang dirakamkan
melalui kamera dilakukan melakukan suatu kesalahan dan
apabila disabitkan boleh didenda tidak kurang daripada tiga
ribu ringgit dan tidak lebih daripada sepuluh ribu ringgit
atau dipenjarakan selama tempoh tidak melebihi tiga tahun
atau kedua-duanya.

**Kewajipan untuk tidak memberikan, menyiarkan atau**
**mendedahkan maklumat mengenai kesalahan yang**
**dirakamkan melalui kamera**

**53c.** (1) Mana-mana orang yang, kerana apa-apa sebab,
mempunyai dengan apa-apa cara akses kepada apa-apa
maklumat mengenai kesalahan yang dirakamkan melalui
kamera tidak boleh memberikan, menyiarkan atau selainnya
mendedahkan kepada mana-mana orang lain maklumat itu
melainkan jika pendedahan itu adalah dikehendaki atau
dibenarkan—

_(a)_ di bawah Akta ini atau kaedah-kaedah yang dibuat

di bawah Akta ini;

_(b)_ di bawah mana-mana undang-undang bertulis;

_(c)_ oleh mana-mana mahkamah; atau

_(d)_ bagi pelaksanaan fungsinya atau penjalanan kuasanya

di bawah Akta ini atau kaedah-kaedah yang dibuat
di bawah Akta ini.


-----

16 _Rang Undang-Undang_

(2) Bagi maksud seksyen ini, “maklumat mengenai
kesalahan yang dirakamkan melalui kamera” ertinya apa-apa
imej yang dirakam, data, rekod, surat-menyurat atau apaapa dokumen atau bahan atau maklumat yang berhubungan
dengan kesalahan yang dirakamkan melalui kamera.

(3) Mana-mana orang yang melanggar subseksyen
(1) melakukan suatu kesalahan dan apabila disabitkan
boleh didenda tidak melebihi lima puluh ribu ringgit atau
dipenjarakan selama tempoh tidak melebihi lima tahun atau
kedua-duanya.”.

**Pindaan seksyen 56**

**26. Seksyen 56 Akta ibu dipinda—**

_(a) dengan menggantikan subseksyen (4) dan (5) dengan_

subseksyen yang berikut:

“(4) Suatu lesen vokasional boleh, pada bila-bila masa,
digantung atau dibatalkan oleh Pengarah jika—

_(a)_ disebabkan oleh apa-apa penyakit atau

ketidakupayaan jasmani—

(i) pemegang lesen vokasional itu tidak layak

memegang; atau

(ii) tidak sesuai bagi pemegang lesen vokasional

itu untuk memegang,

lesen itu; atau

_(b)_ pemegang lesen vokasional itu mempunyai perkara

atau kes yang belum selesai dengan Jabatan
Pengangkutan Jalan atau polis berhubung dengan
apa-apa pelanggaran di bawah Akta ini.

(5) Jika Pengarah menggantung atau membatalkan
lesen vokasional di bawah perenggan (4)(a), pemegang
lesen vokasional itu boleh merayu kepada Ketua
Pengarah dan berdasarkan rayuan itu, Ketua Pengarah,
selepas apa-apa siasatan, jika ada, boleh membuat apa

-----

_Pengangkutan Jalan (Pindaan)_ 17

apa perintah yang difikirkannya adil dan mana-mana
perintah sedemikian hendaklah mengikat Pengarah dan
perayu.”; dan

_(b) dengan memasukkan selepas subseksyen (8) subseksyen_

yang berikut:

“(9) Walau apa pun apa jua yang berlawanan dalam
seksyen ini, seorang Pengarah boleh mengehadkan
tempoh sah suatu lesen vokasional bagi suatu tempoh
tidak melebihi tiga bulan jika dia berpuas hati bahawa
pemohon itu mempunyai perkara atau kes yang belum
selesai berhubung dengan apa-apa pelanggaran Akta
ini.”.

**Seksyen baru 58a**

**27. Akta ibu dipinda dengan memasukkan selepas seksyen 58**
seksyen yang berikut:

“Pertukaran alamat

**58a. (1) Tiap-tiap pemunya berdaftar sesuatu kenderaan**
motor atau pemegang lesen memandu yang bertukar alamat di
Malaysia hendaklah, dalam tempoh satu bulan dari pertukaran
itu, menyampaikan kepada Pengarah notis bertulis mengenai
pertukaran alamat itu.

(2) Jika pemunya berdaftar kenderaan motor atau pemegang
lesen memandu tidak menyampaikan notis mengenai pertukaran
alamat dalam tempoh yang dikehendaki di bawah subseksyen
(1), dia hendaklah disifatkan tidak memberitahu Pengarah
tentang pertukaran alamat tersebut.

(3) Suatu notis pertukaran alamat di bawah subseksyen
(1) hendaklah disifatkan telah disampaikan kepada dan
diterima oleh Pengarah jika—

_(a)_ disampaikan secara kendiri, dengan suatu

pengakuterimaan penerimaan notis itu;

_(b)_ dihantar melalui pos berdaftar prabayar, dengan

suatu pengakuterimaan bertulis penerimaan yang
diberikan di bawah Kaedah-Kaedah Pejabat Pos
1947 [MUG.N. 8436/1947]; dan


-----

18 _Rang Undang-Undang_

_(c)_ dihantar dengan faksimili, dengan suatu pengakuterimaan

penerimaan yang menyatakan bahawa notis itu telah
dihantar secara keseluruhannya kepada nombor
faksimili penerima.

(4) Pengarah hendaklah, setelah diterima notis di bawah
subseksyen (1), mengemaskinikan daftar kenderaan motor
di bawah seksyen 8 dan daftar pemegang lesen memandu
di bawah seksyen 27a.

(5) Mana-mana orang yang melanggar subseksyen (1)
atau memberikan alamat yang tidak lengkap atau alamat
yang tidak betul melakukan suatu kesalahan.”.

**Pindaan seksyen 60**

**28. Subseksyen 60(1) Akta ibu dipinda dengan menggantikan**
perkataan “empat puluh lapan jam” dengan perkataan “lima hari
bekerja”.

**Pindaan seksyen 62**

**29. Subseksyen 62(1) Akta ibu dipinda dengan memasukkan**
selepas perkataan “balai polis” perkataan “atau mana-mana pegawai
pengangkutan jalan yang diberi kuasa secara bertulis oleh Ketua
Pengarah”.

**Pindaan seksyen 63**

**30. Subseksyen 63(1) Akta ibu dipinda dengan memasukkan**
selepas perkataan “kesalahan” perkataan “dan apabila disabitkan
boleh didenda tidak kurang daripada dua ribu ringgit dan tidak
melebihi sepuluh ribu ringgit atau dipenjarakan selama tempoh
tidak melebihi satu tahun atau kedua-duanya”.

**Pindaan seksyen 64**

**31. Seksyen 64 Akta ibu dipinda—**

_(a)_ dengan menggantikan subseksyen (4) dengan subseksyen

yang berikut:

“(4) Apabila mana-mana kenderaan motor ditahan
di bawah seksyen ini, pegawai polis atau pegawai
pengangkutan jalan yang menahan kenderaan itu


-----

_Pengangkutan Jalan (Pindaan)_ 19

hendaklah dengan seberapa segera yang semunasabahnya
praktik, memberikan notis secara bertulis mengenai
penahanan itu kepada pemunya kenderaan motor itu jika
nama dan alamat pemunya itu diketahui olehnya dan
jika dalam tempoh tiga bulan dari tarikh penahanannya
kenderaan motor itu tidak dituntut oleh pemunyanya,
pegawai itu hendaklah merujukkan perkara itu kepada
Majistret, yang hendaklah membuat apa-apa perintah
yang difikirkannya patut berkenaan dengan pelucuthakan
atau pelupusan kenderaan motor itu serta muatannya
(jika ada).”; dan

_(b)_ dengan memasukkan selepas subseksyen (4) subseksyen

yang berikut:

“(5) Jika sesuatu kenderaan motor yang ditahan
mempunyai muatan mudah musnah dan penyimpanan
muatan itu sementara menunggu pemberesan muktamad
pelucuthakan atau perintah pelupusan di bawah
subseksyen (4) melibatkan perbelanjaan dan kesulitan
yang tidak munasabah, Pengarah boleh mengarahkan
supaya muatan itu dijual atau dilupuskan pada bila-bila
masa dan hasil jualan itu dipegang untuk mematuhi
keputusan apa-apa pendakwaan atau tuntutan di bawah
seksyen ini.”.

**Pindaan seksyen 65**

**32. Seksyen 65 Akta ibu dipinda—**

_(a)_ masing-masing dalam subseksyen (1) dan (3), dengan

memasukkan selepas perkataan “polis,” perkataan “seorang
pegawai pengangkutan jalan,”;

_(b)_ dalam subseksyen (4), dengan memasukkan selepas

perenggan _(a) perenggan yang berikut:_

“(aa) pegawai pengangkutan jalan, jika yang menyebabkan

kenderaan motor itu dialih ialah seorang pegawai
pengangkutan jalan;”; dan

_(c)_ dalam subseksyen (5), dengan memasukkan selepas perkataan

“polis,” perkataan “seorang pegawai pengangkutan
jalan,”.


-----

20 _Rang Undang-Undang_

**Pindaan seksyen 66**

**33.** Subseksyen 66(1) Akta ibu dipinda dengan memotong
perenggan _(f)_ dan _(m)._

**Bahagian baru IIb**

**34.** Akta ibu dipinda dengan memasukkan selepas seksyen 66g
Bahagian yang berikut:

“Bahagian IIb

KENDERAAN MOTOR ASING

**Permit masuk bagi kenderaan motor asing**

**66h. (1) Mana-mana orang yang memandu kenderaan motor**
asing ke dalam Malaysia melalui mana-mana laluan, tempat
mendarat, tempat pemeriksaan, atau tempat masuk, selain
tempat masuk yang dibenarkan, hendaklah memohon kepada
Ketua Pengarah bagi suatu permit masuk bagi kenderaan
motor asing mengikut apa-apa cara yang ditentukan oleh
Ketua Pengarah.

(2) Mana-mana orang yang memandu kenderaan motor
asing melalui tempat masuk yang dibenarkan hendaklah
mengemukakan, apabila diminta oleh mana-mana pegawai
pengangkutan jalan, apa-apa perakuan pendaftaran, lesen,
permit atau apa-apa dokumen lain yang serupa yang
dikeluarkan berkenaan dengan kenderaan motor itu oleh pihak
berkuasa yang sewajarnya di negara di mana kenderaan itu
didaftarkan.

(3) Jika pegawai pengangkutan jalan itu berpuas hati bahawa
orang yang memandu kenderaan motor asing itu akan tinggal
sementara sahaja di Malaysia, pegawai itu boleh, setelah
dibayar fi yang ditentukan oleh Ketua Pengarah oleh pemandu
kenderaan motor asing itu, mengeluarkan permit masuk bagi
kenderaan motor asing berkenaan dengan kenderaan itu bagi
apa-apa tempoh yang ditentukan oleh Ketua Pengarah.


-----

_Pengangkutan Jalan (Pindaan)_ 21

(4) Setelah permit masuk kenderaan motor asing itu
dikeluarkan, pegawai pengangkutan jalan itu hendaklah
menyebabkan supaya direkodkan—

_(a)_ butir-butir pemandu seperti nama dan nombor lesen

memandu;

_(b)_ nombor pendaftaran kenderaan motor asing itu;

_(c)_ jenis kenderaan motor asing itu;

_(d)_ tarikh, masa dan tempat ketibaan kenderaan motor

asing itu;

_(e)_ tempoh sah dan syarat-syarat lain permit masuk bagi

kenderaan motor asing itu; dan

_(f)_ apa-apa maklumat lain sebagaimana yang ditentukan

oleh Ketua Pengarah.

(5) Pengarah hendaklah menyimpan dan menyenggarakan
rekod kenderaan motor dan pemandu yang berkenaan dengannya
permit masuk kenderaan telah dikeluarkan dalam apa-apa
bentuk sebagaimana yang diarahkan oleh Ketua Pengarah.

(6) Ketua Pengarah atau pegawai pengangkutan jalan
itu boleh enggan untuk mengeluarkan permit masuk bagi
kenderaan motor asing atau membatalkan permit masuk bagi
kenderaan motor asing yang telah dikeluarkan jika—

_(a)_ kenderaan motor asing itu melanggar atau tidak

mematuhi mana-mana peruntukan Akta ini atau
mana-mana kaedah yang dibuat di bawah Akta ini;
atau

_(b)_ Ketua Pengarah atau pegawai pengangkutan jalan

itu mempunyai sebab untuk mempercayai bahawa
kenderaan motor asing yang berhubungan dengan
permohonan atau permit itu telah atau dicadangkan
untuk digunakan bagi apa-apa maksud yang menyalahi
undang-undang.

(7) Mana-mana orang yang memandu kenderaan motor
asing tanpa permit masuk yang dikeluarkan di bawah seksyen
ini melakukan suatu kesalahan.


-----

22 _Rang Undang-Undang_

**Pengecualian**

**66i.** Menteri boleh, melalui perintah yang disiarkan dalam
_Warta,_ mengecualikan mana-mana kenderaan motor atau
jenis atau kelas kenderaan motor daripada mana-mana
peruntukan seksyen 66h, tertakluk kepada apa-apa syarat
yang difikirkannya sesuai.

**Perkara yang belum selesai berhubungan dengan kenderaan**
**motor asing**

**66 j** **.** Ketua Pengarah atau mana-mana pegawai

pengangkutan jalan boleh melarang mana-mana kenderaan
motor asing daripada memasuki atau keluar dari Malaysia,
jika berkenaan dengan kenderaan itu terdapat apa-apa perkara
yang belum selesai berhubungan dengan apa-apa perlanggaran
atau kesalahan terhadap Akta ini, Akta Lembaga Pelesenan
Kenderaan Perdagangan 1987 atau Akta Pengangkutan Awam
Darat 2010.

**Tafsiran seksyen 66h, 66i dan 66j**

**66k.** Bagi maksud seksyen 66h, 66i dan 66j—

“tempat masuk yang dibenarkan” ertinya suatu tempat
masuk yang diisytiharkan sebagai tempat masuk yang
dibenarkan di bawah subseksyen 5(1) Akta Imigresen 1959/63

[Akta 155];

“lesen memandu asing” ertinya suatu lesen memandu yang
dikeluarkan oleh pihak berkuasa yang sepatutnya di sesuatu
negara asing;

“kenderaan motor asing” ertinya suatu kenderaan motor
yang didaftarkan oleh pihak berkuasa yang sepatutnya di
suatu negara asing.”.


-----

_Pengangkutan Jalan (Pindaan)_ 23

**Pindaan seksyen 69**

**35.** Seksyen 69 Akta ibu dipinda—

_(a)_ dengan memasukkan selepas subseksyen (1) subseksyen

yang berikut:

“(1a) Walau apa pun subseksyen (1), Menteri yang
dipertanggungkan dengan tanggungjawab bagi kerja
raya boleh, melalui perintah yang disiarkan dalam
_Warta, menetapkan bagi mana-mana lebuh raya atau_
mana-mana bahagian daripadanya suatu had laju yang
lebih rendah, atau dengan persetujuan Menteri, yang
lebih tinggi daripada had laju kebangsaan.”;

_(b)_ dengan menomborkan semula subseksyen (1a) yang sedia

ada sebagai subseksyen (1b) dan memasukkan selepas
perkataan “(1)” perkataan “atau had laju yang ditetapkan
dalam subseksyen (1a)”;

_(c)_ dalam subseksyen (2)—

(i) dengan memasukkan selepas perkataan “dengan

suatu jalan Persekutuan” perkataan “, termasuk
lebuh raya”; dan

(ii) dalam proviso kepada subseksyen itu, dengan

memasukkan selepas perkataan “kebangsaan”
perkataan “atau berhubungan dengan suatu lebuh
raya atau sebahagian daripadanya, had laju yang
ditetapkan di bawah subseksyen (1a) bagi lebuh
raya itu atau sebahagian daripadanya”;

_(d)_ dengan menggantikan subseksyen (3) dengan subseksyen

yang berikut:

“(3) Orang yang berikut hendaklah mendirikan
dan menyenggarakan dalam apa-apa kedudukan di
mana-mana tempat yang dapat memberi notis yang
mencukupi mengenai had laju yang ditetapkan di
bawah subseksyen (1) dan (1a) dan larangan di bawah
subseksyen (2), apa-apa isyarat lalu lintas sebagaimana
yang ditetapkan, yang menunjukkan jenis larangan
itu:

_(a)_ berhubungan dengan jalan Persekutuan yang

merupakan lebuh raya, Ketua Pengarah Lembaga


-----

24 _Rang Undang-Undang_

Lebuhraya Malaysia atau mana-mana orang
yang diberi kuasa yang sepatutnya oleh Ketua
Pengarah Lembaga Lebuhraya Malaysia, yang
merupakan seorang yang diberi kuasa di bawah
Akta Jalan-Jalan Persekutuan (Pengurusan
Persendirian) 1984 [Akta 306];

_(b)_ berhubungan dengan jalan Persekutuan yang

bukannya lebuh raya, Ketua Pengarah Kerja
Raya; dan

_(c)_ berhubungan dengan mana-mana jalan lain dalam

kawasan mana-mana pihak berkuasa tempatan,
pihak berkuasa tempatan yang berkenaan itu.”;
dan

_(e)_ dengan memasukkan selepas subseksyen (3) subseksyen

yang berikut:

“(4) Dalam seksyen ini, “lebuh raya” ertinya—

_(a)_ jalan Persekutuan yang di atasnya

lalu lintas bagi kedua-dua hala dipisahkan oleh
median dan yang persimpangannya disambungkan
kepada jalan awam melalui persimpangan
bertingkat tanpa apa-apa sambungan terus kepada
mana-mana jalan persendirian; atau

_(b)_ jalan persekutuan yang diisytiharkan sebagai

lebuh raya oleh Menteri yang dipertanggungkan
dengan tanggungjawab bagi kerja raya melalui
perintah yang disiarkan dalam _Warta, yang_
merupakan jalan yang di atasnya lalu lintas
bagi kedua-dua hala dipisahkan oleh median dan
yang persimpangannya disambungkan kepada
jalan awam atau jalan persendirian.”.

**Pindaan seksyen 71**

**36. Seksyen 71 Akta ibu dipinda dengan memasukkan selepas**
subseksyen (2) subseksyen yang berikut:

“(3) Seksyen ini tidak terpakai bagi apa-apa skim penentuan
harga bagi kesesakan atau hal perkara apa-apa perintah yang
boleh dibuat di bawah seksyen 13 Akta Pengangkutan Awam
Darat 2010.”.


-----

_Pengangkutan Jalan (Pindaan)_ 25

**Pindaan seksyen 88**

**37. Subseksyen 88(1) Akta ibu dipinda dengan memasukkan**
selepas proviso kepada subseksyen itu proviso selanjutnya yang
berikut:

“Dengan syarat selanjutnya bahawa tiada kaedah-kaedah boleh

dibuat berkenaan dengan perkara yang dinyatakan dalam
perenggan _(e),_ _(f) dan_ _(g) berhubungan dengan pengendali_
perkhidmatan kenderaan perkhidmatan awam, kenderaan
perkhidmatan pelancongan dan perkhidmatan kenderaan barangan
yang dilesenkan di bawah Akta Pengangkutan Awam Darat
2010.”.

**Pindaan seksyen 108**

**38.** Seksyen 108 Akta ibu dipinda—

_(a)_ dalam subseksyen (3), dengan menggantikan

perkataan “tidak melebihi lima ribu ringgit atau
dipenjarakan selama tempoh tidak melebihi satu tahun”
dengan perkataan “tidak kurang daripada lima ribu
ringgit dan tidak lebih daripada dua puluh ribu
ringgit atau dipenjarakan selama tempoh tidak kurang
daripada satu tahun dan tidak lebih daripada lima tahun”;
dan

_(b)_ dengan memotong proviso kepada subseksyen (3).

**Pindaan seksyen 109**

**39. Seksyen 109** Akta ibu dipinda dengan menggantikan
subseksyen (5) dengan subseksyen yang berikut:

“(5) Bagi maksud seksyen ini, “pemegang lesen”
ertinya—

_(a)_ berkenaan dengan Semenanjung Malaysia—

(i) orang yang dilesenkan sebagai pengendali

perkhidmatan kenderaan perkhidmatan awam;


-----

26 _Rang Undang-Undang_

(ii) orang yang kepadanya dikeluarkan lesen kenderaan

pelancongan; atau

(iii) orang yang dilesenkan sebagai pengendali

perkhidmatan kenderaan barangan,

di bawah Akta Pengangkutan Awam Darat 2010; dan

_(b)_ bagi Sabah dan Sarawak—

(i) orang yang kepadanya dikeluarkan lesen kenderaan

perkhidmatan awam bagi bas berhenti-henti,
bas catar, bas ekspres, bas mini, bas pekerja,
bas pengantara atau bas sekolah; atau

(ii) orang yang kepadanya dikeluarkan lesen kenderaan

barangan bagi lesen pembawa ‘A’ atau lesen
pembawa ‘B’,

di bawah Akta Lembaga Pelesenan Kenderaan Perdagangan

1987.”.

**Pemotongan seksyen 110a**

**40.** Akta ibu dipinda dengan memotong seksyen 110a.

**Pindaan seksyen 112**

**41.** Seksyen 112 Akta ibu dipinda dengan memasukkan selepas
perkataan “pegawai polis” di mana-mana jua terdapat perkataan
“, pegawai pengangkutan jalan”.

**Seksyen baru 115a**

**42.** Akta ibu dipinda dengan memasukkan selepas seksyen 115
seksyen yang berikut:

“Kewajipan untuk memberikan maklumat dan kuasa

**untuk memerintahkan kehadiran di mahkamah**

**115a.** (1) Walau apa pun seksyen 115, jika pemunya
sesuatu kenderaan motor dikatakan telah melakukan atau
disyaki melakukan suatu kesalahan berhubungan dengan


-----

_Pengangkutan Jalan (Pindaan)_ 27

pemanduan sesuatu kenderaan motor, seorang pegawai polis,
warden lalulintas atau pegawai pengangkutan jalan boleh,
sebagai ganti membuat permohonan kepada mahkamah untuk
mendapatkan saman, dengan serta-merta menyampaikan kepada
pemunya itu suatu notis dalam borang yang ditetapkan ke
alamatnya yang terakhir diketahui bagi pemunya kenderaan
motor itu memerintahkannya untuk memberikan maklumat
tentang identiti dan alamat orang yang telah memandu
kenderaan motor tersebut pada masa atau lebih kurang pada
masa kesalahan yang dikatakan itu, dan tentang lesen yang
dipegang oleh orang itu.

(2) Jika pemunya sesuatu kenderaan motor yang kepadanya
disampaikan notis yang diperuntukkan dalam subseksyen (1)
tidak mematuhi notis itu dalam tempoh empat belas hari dari
tarikh maklumat itu dikehendaki daripadanya, dia hendaklah
disifatkan sebagai pemandu kenderaan motor itu pada masa
atau lebih kurang pada masa kesalahan itu dilakukan dan
hendaklah hadir di hadapan mahkamah Majistret yang paling
hampir yang mempunyai bidang kuasa untuk membicarakan
kesalahan itu, pada masa dan tarikh yang dinyatakan dalam
notis itu.

(3) Walau apa pun yang terkandung dalam mana-mana
undang-undang bertulis, apa-apa maklumat yang diberikan di
bawah seksyen ini oleh mana-mana orang yang kemudiannya
dipertuduh dengan apa-apa kesalahan berkaitan dengan
pemanduan sesuatu kenderaan motor boleh digunakan sebagai
keterangan dalam perbicaraan bagi pertuduhan itu.”.

**Pindaan seksyen 117**

**43. Seksyen 117 Akta ibu dipinda dengan memasukkan selepas**
subseksyen (10) subseksyen yang berikut:

“(11) Dalam mana-mana prosiding di mana-mana mahkamah,

apa-apa imej yang dirakamkan yang dikemukakan oleh pihak
pendakwaan bagi apa-apa kesalahan di bawah Akta ini hendaklah
diterima sebagai keterangan, dan hendaklah menjadi bukti prima
_facie_ bagi fakta yang dinyatakan dalamnya.”.


-----

28 _Rang Undang-Undang_

**Pindaan seksyen 118**

**44.** Seksyen 118 Akta ibu dipinda—

_(a)_ dengan menggantikan subseksyen (1) dengan subseksyen

yang berikut:

“(1) Apa-apa notis yang dikehendaki supaya diberikan
atau disampaikan di bawah Akta ini, boleh, melainkan
jika apa-apa cara penyampaian yang lain ditetapkan,
disampaikan kepada orang yang tersentuh olehnya
seperti yang berikut:

_(a)_ dengan menyerahkan salinan notis asal secara

kendiri kepada orang itu;

_(b)_ dengan menampalkan salinan notis itu di mana
mana bahagian rumah itu yang mudah dilihat
atau di mana-mana tempat lain di mana orang
itu biasanya tinggal;

_(c)_ dengan menampalkan salinan notis itu di mana
mana bahagian kenderaan motor orang itu yang
mudah dilihat; atau

_(d)_ dengan menghantar notis itu melalui pos

berdaftar.”;

_(b)_ dalam perenggan (2)(c), dengan menggantikan perkataan

“alamat perniagaan atau alamat persendirian individu
atau kumpulan orang itu yang terakhir diketahui” dengan
perkataan “alamat persendirian yang disimpan dalam
daftar Pengarah di bawah seksyen 8 dan 27a”; dan

_(c)_ dengan memotong subseksyen (4).

**Seksyen baru** **119b**

**45. Akta ibu dipinda dengan memasukkan selepas seksyen 119a**
seksyen yang berikut:

“Kuasa Pengarah untuk menolak atau menggantung

**urusan atau transaksi**

**119b. (1) Walau apa pun perenggan 17(1)(d) dan subseksyen**
29(1a), Pengarah boleh menolak atau menggantung apa

-----

_Pengangkutan Jalan (Pindaan)_ 29

apa urusan atau transaksi atau sebahagiannya di bawah
Akta ini jika terdapat perkara atau kes yang belum selesai
berhubungan dengan apa-apa perlanggaran Akta ini atau
apa-apa pelanggaran undang-undang bertulis yang ditetapkan
dalam Jadual Ketiga:

Dengan syarat bahawa—

_(a)_ dalam hal lesen kenderaan motor, perkara atau kes

yang belum selesai berhubungan dengan kenderaan
motor tertentu bagi seseorang itu tidak akan
menjejaskan mana-mana kenderaan motor yang lain
yang didaftarkan atas namanya; dan

_(b)_ dalam hal lesen memandu, perkara atau kes yang belum

selesai berhubungan dengan kelas lesen memandu
tertentu bagi seseorang tidak akan menjejaskan kelas
lesen memandunya yang lain.”.

**Pindaan seksyen 120**

**46.** Subseksyen 120(1) Akta ibu dipinda dengan menggantikan
perkataan “tiga ratus” dengan perkataan “satu ribu”.

**Pindaan seksyen 122**

**47. Subseksyen 122(1) dan (2) Akta ibu dipinda masing-masing**
dengan memasukkan selepas perkataan “kenderaan perkhidmatan
awam,” perkataan “kenderaan pelancongan,”.

**Pindaan seksyen 125**

**48.** Seksyen 125 Akta ibu dipinda dengan menggantikan perkataan
“dan pelesenan pemandu motor” dengan perkataan “, pelesenan
pemandu kenderaan motor dan pengutipan bayaran atau caj”.


-----

30 _Rang Undang-Undang_

**Seksyen baru 127a**

**49. Akta ibu dipinda dengan memasukkan selepas seksyen 127**
seksyen yang berikut:

“Kuasa Menteri untuk meminda jadual

**127a. Menteri boleh, melalui perintah yang disiarkan dalam**
_Warta, meminda mana-mana jadual.”._

**Jadual baru**

**50. Akta ibu dipinda dengan memasukkan selepas seksyen 129**
jadual yang berikut:

“Jadual Pertama

[Seksyen 2]

KESALAHAN BERJADUAL

|Butiran|Jenis kesalahan (1)|Peruntukan undang-undang (2)|
|---|---|---|
|(i) (ii) (iii) (iv) (v) (vi) (vii)|Memandu melebihi had laju Tidak mematuhi isyarat lalu lintas Memotong di garisan berkembar Memandu di lorong kecemasan Memotong dan menghalang daripada memotong Memotong barisan Menggunakan telefon bimbit semasa memandu|Kaedah 3, Kaedah-Kaedah Kenderaan Motor (Had Laju) 1989 [P.U. (A) 25/1989] Subseksyen 79(2) Akta ini Subseksyen 79(2) Akta ini Kaedah 53, Kaedah-Kaedah Lalu Lintas Jalan 1959 [L.N. 166/1959] Kaedah 6, Kaedah-Kaedah Lalu Lintas Jalan 1959 [L.N. 166/1959] Perenggan 3(2)(b), Kaedah- Kaedah Lalu Lintas Jalan 1959 [L.N. 166/1959] Kaedah 17a, Kaedah-Kaedah Lalu Lintas Jalan 1959 [L.N. 166/1959]|


-----

_Pengangkutan Jalan (Pindaan)_ 31

Jadual Kedua

[Seksyen 2]

KESALAHAN YANG DIRAKAMkan MELALUI KAMERA

(i) Memandu kenderaan selain bas di lorong bas

(ii) Memandu melebihi had laju yang ditetapkan

(iii) Tidak mematuhi lampu isyarat

Jadual Ketiga

[Seksyen 119b]

(i) Akta Kualiti Alam Sekitar 1974 [Akta 127]”.

**Kecualian dan peralihan**

**51. (1) Jika pada tarikh permulaan kuat kuasa seksyen 23 Akta**
ini, mana-mana orang yang berumur kurang daripada tujuh belas
tahun telah membuat permohonan bagi lesen memandu bagi
motosikal atau kenderaan orang cacat di bawah seksyen 27 atau
29 Akta ibu, mengikut mana-mana yang berkenaan, permohonan
itu hendaklah diteruskan dan diuruskan di bawah peruntukan Akta
ibu seolah-olah Akta ibu tidak dipinda oleh Akta ini.

(2) Tiap-tiap perintah, yang merupakan perintah yang dibuat
di bawah seksyen 69 Akta ibu, yang menetapkan had laju bagi
jalan Persekutuan yang, pada permulaan kuat kuasa seksyen 36
Akta ini, termasuk lebuh raya hendaklah disifatkan telah dibuat
di bawah subseksyen 69(1b) Akta ibu sebagaimana yang dipinda
oleh Akta ini dan hendaklah terus berkuat kuasa dan mempunyai
kesan sehingga dipinda atau dibatalkan di bawah Akta ibu.

(3) Apa-apa rayuan bertulis yang dibuat di bawah subseksyen
37(3) Akta ibu berkenaan dengan penggantungan atau pembatalan
lesen memandu sebelum tarikh permulaan kuat kuasa Akta ini
hendaklah diuruskan di bawah peruntukan subseksyen 37(3),
(4) dan (5) Akta ibu seolah-olah subseksyen itu tidak dipinda
oleh Akta ini.


-----

32 _Rang Undang-Undang_

(4) Mana-mana kenderaan motor dan muatannya (jika ada)
yang ditahan di bawah seksyen 64 Akta ibu sebelum mula berkuat
kuasanya Akta ini hendaklah dijual atau dilupuskan mengikut
subseksyen 64(4) Akta ibu seolah-olah subseksyen itu tidak
dipinda oleh Akta ini.

(5) Tiada apa-apa jua dalam Akta ibu atau Akta ini boleh
menyentuh liabiliti mana-mana orang yang dipertuduh atau
dihukum bagi apa-apa kesalahan di bawah Akta ibu sebelum tarikh
permulaan kuat kuasa Akta ini atau mana-mana prosiding yang
dibawa atau apa-apa hukuman yang dijatuhkan sebelum tarikh
itu berhubungan dengan kesalahan itu.

HURAIAN

Rang Undang-Undang ini bertujuan untuk meminda Akta Pengangkutan Jalan
1987 (“Akta 333”).

2. _Fasal 1 mengandungi tajuk ringkas dan peruntukan tentang permulaan_
kuat kuasa Akta yang dicadangkan.

3. _Fasal 2 bertujuan untuk meminda seksyen 2 Akta 333 dengan memasukkan_
takrif “imej yang dirakam”, “kesalahan berjadual”, “kesalahan yang dirakamkan
melalui kamera”, “lesen vokasional” dan “Suruhanjaya Pengangkutan Awam
Darat”. _Fasal ini juga bertujuan untuk meminda takrif “jalan”, “kenderaan_
barangan” dan “kenderaan perkhidmatan awam”.

4. Fasal 3 bertujuan untuk memasukkan seksyen baru 4a dan 4b ke dalam
Akta 333. Seksyen 4a yang dicadangkan bertujuan untuk membenarkan
pegawai polis atau pegawai pengangkutan jalan untuk menjalankan kuasa
mereka berkenaan dengan kesalahan di bawah Akta 333 di atas mana-mana
jalan termasuklah jalan yang disenggarakan oleh orang atau badan persendirian
manakala seksyen 4b pula bertujuan untuk memberi Menteri kuasa untuk
melantik pegawai Suruhanjaya Pengangkutan Awam Darat untuk menjalankan
kuasa pegawai pengangkutan jalan bagi maksud Akta 333.

5. _Fasal 4 bertujuan untuk meminda seksyen 5 Akta 333 untuk menambah_
berat tanpa muatan bagi kenderaan orang cacat daripada 250 kilogram kepada
3000 kilogram.

6. Fasal 5 bertujuan untuk meminda seksyen 7 Akta 333 berbangkit daripada
berkuat kuasanya Akta Pengangkutan Awam Darat 2010 dan untuk menaikkan
penalti daripada tidak melebihi dua ribu ringgit kepada tidak kurang daripada
dua ribu ringgit dan tidak lebih daripada sepuluh ribu ringgit.

7. _Fasal 6 bertujuan untuk meminda seksyen 10 Akta 333 untuk membolehkan_
semua jenis kenderaan, termasuk kenderaan tanpa nombor enjin didaftarkan
di bawah Akta 333.


-----

_Pengangkutan Jalan (Pindaan)_ 33

8. Fasal 7 bertujuan untuk meminda seksyen 11 Akta 333 untuk membolehkan
nombor pendaftaran mana-mana kenderaan yang dilaporkan hilang, dicuri,
rosak, binasa, atau dihantar keluar dari Malaysia untuk selama-lamanya.

9. _Fasal 8 bertujuan untuk memasukkan seksyen baru 13a ke dalam Akta_
333. Subseksyen 13a(1) yang dicadangkan bertujuan untuk memperjelas bahawa
hanya Ketua Pengarah boleh menguntukkan suatu plat nombor pendaftaran
bagi mana-mana kenderaan yang didaftarkan di bawah Akta 333. Subseksyen
13a(3) yang dicadangkan selanjutnya memperuntukkan bahawa mana-mana
orang yang membuat, mengeluarkan, mengedarkan, menjual atau memasang
plat nombor pendaftaran melakukan suatu kesalahan dan apabila disabitkan
boleh didenda tidak kurang daripada dua puluh ribu ringgit dan tidak lebih
daripada lima puluh ribu ringgit atau dipenjarakan selama tempoh tidak kurang
daripada satu tahun dan tidak lebih daripada tiga tahun atau kedua-duanya.

10. _Fasal 9 bertujuan untuk meminda seksyen 14 Akta 333 untuk menghendaki_

nombor pendaftaran diperagakan pada kenderaan motor mengikut cara yang
ditetapkan dalam kaedah-kaedah dan untuk menaikkan penalti maksimum bagi
pelanggaran.

11. _Fasal 10 bertujuan untuk meminda seksyen 16 Akta 333 untuk mengehadkan_

tempoh sah sesuatu lesen kenderaan motor jika pemohon telah disabitkan
sebanyak tiga kali atau lebih dengan mana-mana kesalahan berjadual atau
telah membayar kompaun di bawah seksyen 120 sebanyak tiga kali atau lebih
bagi mana-mana kesalahan berjadual.

12. _Fasal 11 bertujuan untuk meminda seksyen 17 Akta 333. Pindaan_

yang dicadangkan bertujuan untuk memasukkan perenggan baru _(bb) untuk_
membolehkan permohonan bagi pendaftaran kenderaan motor dan pembaharuan
lesen dibuat melalui cara elektronik.

13. _Fasal 12 bertujuan untuk meminda seksyen 21 Akta 333 untuk menghalang_

kemasukan kenderaan motor asing yang tidak mempunyai lesen pelawat yang
sah ke Malaysia.

14. _Fasal 13_ bertujuan untuk memasukkan subseksyen 22(8) ke dalam Akta

333. Subseksyen 22(8) yang dicadangkan memperuntukkan bahawa mana-mana
orang yang melanggar seksyen 22 melakukan suatu kesalahan dan apabila
disabitkan boleh didenda tidak kurang daripada tiga ribu ringgit dan tidak
lebih daripada sepuluh ribu ringgit atau dipenjarakan selama tempoh tidak
melebihi satu tahun atau kedua-duanya.

15. _Fasal 14 bertujuan untuk meminda subseksyen 23(2) Akta 333 untuk_

menaikkan penalti bagi pelanggaran subseksyen 23(1) daripada tidak melebihi
dua ribu ringgit kepada tidak kurang daripada satu ribu ringgit dan tidak lebih
daripada sepuluh ribu ringgit.

16. _Fasal 15 bertujuan untuk memasukkan seksyen baru_ 27a ke dalam

Akta 333. Di bawah seksyen baru 27a yang dicadangkan, tiap-tiap pengarah
bertanggungjajwab untuk menyimpan dan menyenggarakan suatu daftar bagi
pemegang lesen memandu yang didaftarkan di bawah Akta 333.


-----

34 _Rang Undang-Undang_

17. _Fasal 16 bertujuan untuk meminda subseksyen 34(2) Akta 333. Subseksyen_

34(2) yang dicadangkan bertujuan untuk menghendaki mahkamah memberikan
notis kepada Pengarah memaklumkannya mengenai sabitan terhadap manamana pemegang lesen memandu untuk membolehkan Pengarah mengendorskan
maklumat itu ke dalam pangkalan data.

18. _Fasal 17_ dan 18 bertujuan untuk masing-masing meminda seksyen 35

dan 35a Akta 333 berhubung dengan kegagalan seseorang untuk menyelesaikan
penalti yang ditetapkan bagi mana-mana kesalahan yang telah dilakukan olehnya
dalam tempoh tiga bulan dari pengeluaran notis di bawah seksyen 119.

19. _Fasal 19_ bertujuan untuk meminda subseksyen 36(3) Akta 333 untuk

memberi pegawai pengangkutan jalan kuasa untuk melakukan ujian awal urin
dan menahan lesen memandu pemandu yang diuji positif bagi dadah.

20. _Fasal 20_ bertujuan untuk meminda subseksyen 37(3), (4) dan (5) Akta

333 bagi memendekkan tempoh yang dalamnya tindakan boleh diambil terhadap
orang yang telah diberi mata demerit maksimum bagi maksud penggantungan
atau pembatalan lesen memandunya.

21. Fasal 21 bertujuan untuk meminda seksyen 38 Akta 333 untuk menghendaki

butir-butir berhubungan dengan penggantungan, pembatalan atau kehilangan
kelayakan seorang daripada memegang atau mendapatkan suatu lesen memandu
dimasukkan ke dalam pangkalan data.

22. _Fasal 22 bertujuan untuk meminda seksyen 39 Akta 333._ _Subfasal (a)_

bertujuan untuk menaikkan umur kelayakan bagi maksud permohonan lesen
memandu. _Subfasal (b) bertujuan untuk memotong subseksyen (2) manakala_
_subfasal (c)_ bertujuan untuk menaikkan penalti bagi pelanggaran seksyen ini
daripada tidak melebihi dua ribu ringgit kepada tidak kurang daripada satu
ribu ringgit dan tidak lebih daripada lima ribu ringgit.

23. _Fasal 23 bertujuan untuk meminda seksyen 48 Akta 333._ _Subfasal (a)_

bertujuan untuk menomborkan peruntukan yang sedia ada sebagai subseksyen (1).
_Subfasal (b) bertujuan untuk menetapkan penalti kerana menyebabkan bahaya,_
halangan atau menimbulkan kesusahan yang tidak patut kepada pengguna lain
jalan. Di bawah pindaan yang dicadangkan pesalah akan dikenakan penalti
tidak kurang daripada satu ribu ringgit dan tidak lebih daripada lima ribu
ringgit atau dipenjarakan selama tempoh tidak kurang daripada satu tahun
atau kedua-duanya.

_Subfasal (c) bertujuan untuk memasukkan subseksyen baru (2), (3), (4),_

(5), (6), (7) dan (8) untuk memberi pegawai polis, pegawai pengangkutan
jalan atau mana-mana pihak berkuasa yang berkenaan kuasa untuk mengapit
roda mana-mana kenderaan motor yang menghalang sesuatu jalan atau untuk
mengalihkan atau menyebabkan dialih kenderaan motor itu.

24. _Fasal 24 bertujuan untuk memasukkan subseksyen baru 53(1a) ke dalam_

Akta 333. Di bawah pindaan yang dicadangkan jika seseorang yang kepadanya
disampaikan suatu notis di bawah subseksyen 53(1) enggan menerima atau
menafikan penerimaan notis itu, notis itu hendaklah dianggap telah disampaikan
kepada orang itu pada tarikh penyampaian notis itu.


-----

_Pengangkutan Jalan (Pindaan)_ 35

25. _Fasal 25 bertujuan untuk memasukkan seksyen baru 53a, 53b dan 53c ke_

dalam Akta 333. Seksyen 53a yang dicadangkan memperkatakan penyerahan
notis kesalahan yang dirakamkan melalui kamera kepada pemunya berdaftar
yang dikatakan telah melakukan kesalahan yang dirakamkan melalui kamera.
Seksyen 53b yang dicadangkan menjadikan suatu kewajipan bagi pemunya
berdaftar itu untuk mengemukakan maklumat mengenai nama dan alamat
pemandu kenderaan motor itu jika dia bukan pemandu kenderaan motor itu
pada masa kesalahan itu dilakukan. Sebagai tambahan, seksyen 53c yang
dicadangkan melarang mana-mana orang yang, kerana apa-apa sebab, mempunyai
dengan apa-apa cara akses kepada apa-apa maklumat tentang kesalahan yang
dirakamkan melalui kamera daripada memberikan, menyiarkan atau selainnya
mendedahkan maklumat itu kepada mana-mana orang lain.

26. _Fasal 26_ bertujuan untuk meminda seksyen 56 Akta 333. _Subfasal (a)_

bertujuan untuk memberi Pengarah kuasa untuk menggantung atau membatalkan
sesuatu lesen vokasional manakala subfasal (b) pula bertujuan untuk memberi
Pengarah kuasa untuk mengehadkan tempoh sah sesuatu lesen vokasional.

27. _Fasal 27 bertujuan untuk memasukkan seksyen baru 58a ke dalam Akta_

333. Seksyen yang dicadangkan ini mengenakan tanggungjawab ke atas pemunya
sesuatu kenderaan motor atau pemegang lesen memandu untuk memaklumkan
Pengarah mengenai apa-apa pertukaran alamat dan menjadikan suatu kesalahan
jika tidak berbuat demikian.

28. _Fasal 28 bertujuan untuk meminda seksyen 60 Akta 333 untuk menetapkan_

tempoh penahanan yang lebih panjang bagi kenderaan motor daripada empat
puluh lapan jam kepada lima hari bekerja.

29. _Fasal 29 bertujuan untuk meminda subseksyen 62(1) Akta 333 untuk_

memberi pegawai pengangkutan jalan kuasa untuk memasuki dan menggeledah
premis.

30. _Fasal 30 bertujuan untuk meminda subseksyen 63(1) Akta 333 bagi_

mewujudkan penalti bagi kesalahan di bawah subseksyen itu.

31. _Fasal 31 bertujuan untuk meminda seksyen 64 Akta 333 untuk menjelas_

dengan lebih lanjut tatacara pelucuthakan dan pelupusan sesuatu kenderaan
motor dan juga muatannya yang mudah musnah.

32. _Fasal 32 bertujuan untuk meminda seksyen 65 Akta 333 untuk memberi_

pegawai pengangkutan jalan kuasa untuk mengalihkan kenderaan motor yang
rosak dan yang ditinggalkan termasuk kenderaan terbiar daripada menjadi
halangan di mana-mana jalan.

33. _Fasal 33 bertujuan untuk memotong perenggan 66(1)(f) dan_ _(m)_

memandangkan kuasa untuk mengawal selia perkara yang dinyatakan dalam
subperenggan itu akan terletak hak pada Suruhanjaya Pengangkutan Awam
Darat menurut Akta Suruhanjaya Pengangkutan Awam Darat 2010.

34. _Fasal 34 bertujuan untuk memasukkan Bahagian baru IIb yang mengandungi_

seksyen 66h, 66i, 66j dan 66k ke dalam Akta 333. Bahagian baru yang
dicadangkan ini bertujuan untuk memberi Ketua Pengarah, Pengarah dan
pegawai pengangkutan jalan kuasa untuk menguatkuasakan peruntukan Akta


-----

36 _Rang Undang-Undang_

333 terhadap kenderaan motor asing. Bahagian baru yang dicadangkan ini
juga memberi Ketua Pengarah dan pegawai pengangkutan jalan kuasa untuk
mengambil tindakan terhadap kenderaan motor asing jika terdapat apa-apa
perkara yang belum selesai berhubungan dengan apa-apa pelanggaran atau
kesalahan terhadap Akta 333, Akta Lembaga Perlesenan Kenderaan Perdagangan
1987 atau Akta Pengangkutan Awam Darat 2010.

35. _Fasal 35 bertujuan untuk meminda seksyen 69 Akta 333. Pindaan_
yang dicadangkan terutamanya bertujuan untuk memberi Menteri yang
dipertanggungkan dengan tanggungjawab bagi kerja raya kuasa, melalui
perintah yang disiarkan dalam _Warta, untuk menetapkan had laju bagi lebuh_
raya atau mana-mana bahagian daripadanya suatu had laju yang lebih rendah,
atau dengan persetujuan Menteri, lebih tinggi daripada had laju kebangsaan.
_Subfasal (d)_ mengenakan kewajipan ke atas pihak berkuasa yang berkenaan
untuk mendirikan dan menyenggarakan isyarat lalu lintas mengenai had laju
di semua jalan dalam bidang kuasa mereka. Sebagai tambahan, _subfasal (e)_
bertujuan untuk memasukkan takrif baru “lebuh raya”.

36. _Fasal 36 bertujuan untuk memasukkan subseksyen 71(3) baru ke dalam_

Akta 333. Subseksyen baru yang dicadangkan mengecualikan pemakaian seksyen
71 Akta 333 kepada kawasan di mana skim penentuan harga bagi kesesakan
terpakai atau atau hal perkara apa-apa perintah yang boleh dibuat di bawah
seksyen 13 Akta Pengangkutan Awam Darat 2010.

37. _Fasal 37 bertujuan untuk memasukkan proviso selanjutnya kepada subseksyen_

88(1) Akta 333. Proviso yang dicadangkan bertujuan untuk mengecualikan kuasa
Menteri untuk membuat peraturan-peraturan berkenaan dengan perkara yang
dinyatakan dalam perenggan _(e),_ _(f) dan_ _(g) berhubungan dengan pengendali_
perkhidmatan kenderaan perkhidmatan awam dan pengendali perkhidmatan
kenderaan pelancongan dan kenderaan barangan yang dilesenkan di bawah
Akta Pengangkutan Awam Darat 2010 kerana kuasa untuk mengawal selia
perkara itu akan terletak hak pada Suruhanjaya Pengangkutan Awam Darat
menurut Akta Suruhanjaya Pengangkutan Awam Darat 2010.

38. _Fasal 38 bertujuan untuk meminda subseksyen 108(3) Akta 333 dengan_

menaikkan kadar penalti daripada tidak melebihi lima ribu ringgit atau
dipenjarakan bagi selama tempoh tidak melebihi satu tahun atau kedua-duanya
kepada tidak kurang daripada lima ribu ringgit dan tidak lebih daripada dua
puluh ribu ringgit atau dipenjarakan selama tempoh tidak kurang daripada satu
tahun dan tidak lebih daripada lima tahun atau kedua-duanya.

39. _Fasal 39_ bertujuan untuk meminda subseksyen 109(5) Akta 333 supaya

selaras dengan peruntukan Akta Pengangkutan Awam Darat 2010.

40. _Fasal 40_ bertujuan untuk memotong seksyen 110a Akta 333.

41. _Fasal 41 bertujuan untuk meminda seksyen 112 Akta 333 untuk memberikan_

pegawai pengangkutan jalan kuasa untuk menangkap, memberhentikan atau
menahan mana-mana orang yang melakukan kesalahan di bawah Akta 333.

42. _Fasal 42 bertujuan untuk memasukkan seksyen baru 115a ke dalam Akta_

333 untuk memberi pegawai pengangkutan jalan kuasa untuk menghendaki
maklumat tentang identiti dan alamat orang yang memandu kenderaan motor


-----

_Pengangkutan Jalan (Pindaan)_ 37

pada masa kesalahan itu dikatakan telah dilakukan. _Fasal ini juga memberi_
pegawai pengangkutan jalan kuasa untuk memerintahkan kehadiran seseorang
di mahkamah.

43. _Fasal 43 bertujuan untuk memasukkan subseksyen 117(11) baru ke_

dalam Akta 333 untuk menjadikan imej yang dirakam boleh diterima di
mahkamah.

44. _Fasal 44 bertujuan untuk meminda seksyen 118 Akta 333 untuk memberi_

Menteri kuasa untuk menetapkan cara penyampaian notis yang dikeluarkan di
bawah Akta 333.

45. _Fasal 45 bertujuan untuk memasukkan seksyen baru 119b ke dalam Akta_

333 untuk memberi Pengarah kuasa untuk menolak atau menggantung apa-apa
urusan atau transaksi di bawah Akta 333 jika terdapat perkara atau kes yang
belum selesai berhubungan dengan pelanggaran Akta 333 atau undang-undang
bertulis yang ditetapkan.

46. _Fasal 46 bertujuan untuk meminda seksyen 120 Akta 333 untuk menaikkan_

kadar kompaun yang boleh dikenakan daripada tiga ratus ringgit kepada satu
ribu ringgit.

47. _Fasal 47 bertujuan untuk meminda subseksyen 122(1) dan (2) Akta 333_

bagi menghendaki mahkamah untuk memaklumkan Pengarah berkenaan dengan
sabitan seseorang yang merupakan atau pernah bertindak sebagai pemandu
atau konduktor atau pemunya kenderaan pelancongan.

48. _Fasal 48 bertujuan untuk meminda seksyen 125 Akta 333 untuk_

membolehkan Menteri memberi kuasa mana-mana orang untuk menjalankan
fungsi Pengarah berkenaan dengan pengutipan bayaran atau caj.

49. _Fasal 49 bertujuan untuk memasukkan seksyen baru 127a ke dalam Akta_

333 untuk memberi Menteri kuasa untuk meminda mana-mana jadual kepada
Akta 333.

50. _Fasal 50 bertujuan untuk memasukkan Jadual Pertama, Kedua dan Ketiga_

ke dalam Akta 333. Jadual-jadual ini bertujuan untuk menetapkan senarai
kesalahan berjadual dan kesalahan yang dirakamkan melalui kamera.

51. _Fasal 51_ mengandungi peruntukan kecualian dan peralihan.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2])2509]


-----

