---
Year: 2010
Bill: D.R.09/2010 - Rang Undang-Undang Keretapi (Pindaan) 2010 (Lulus)
Title: D.R.09/2010 - Rang Undang-Undang Keretapi (Pindaan) 2010 (Lulus)
Download URL: https://www.parlimen.gov.my/files/billindex/pdf/2010/DR092010.pdf
URL: https://www.parlimen.gov.my/files/billindex/pdf/2010/DR092010.pdf
---
---
Reading:
D.R.09/2010
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Keretapi (Pindaan)_ 1

**D.R. 9/2010**

RANG UNDANG-UNDANG

_b e r n a m a_

Suatu Akta untuk meminda Akta Keretapi 1991.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Keretapi (Pindaan)**
2010.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2.** Dalam Akta ini, “tarikh yang ditetapkan” ertinya tarikh yang
ditetapkan oleh Menteri di bawah subseksyen 1(2).

**Pindaan am**

**3. Akta Keretapi 1991 [Akta 463], yang disebut “Akta ibu”**
dalam Akta ini, dipinda dalam seksyen 1, 4 dan 7 dengan
menggantikan perkataan “Malaysia” di mana-mana jua terdapat
dengan perkataan “Sabah, Sarawak dan Wilayah Persekutuan
Labuan”.


-----

2 _Rang Undang-Undang_

**Pindaan seksyen 1**

**4. Seksyen 1 Akta ibu dipinda dengan memasukkan selepas**
subseksyen (1) subseksyen yang berikut:

“(1A) Walau apa pun subseksyen (1), Bahagian XII hendaklah
terpakai bagi semua keretapi di Malaysia.”.

**Pindaan seksyen 2**

**5.** Seksyen 2 Akta ibu dipinda—

_(a)_ dalam takrif “keretapi”, dengan memotong perkataan
“Keretapi Bukit Bendera dan”; dan

_(b)_ dalam takrif “Menteri”, dengan memasukkan selepas
perkataan “keretapi” perkataan “di Sabah, Sarawak dan
Wilayah Persekutuan Labuan”.

**Pindaan seksyen 66**

**6. Seksyen 66 Akta ibu dipinda dengan memasukkan selepas**
perkataan “dua puluh tahun” perkataan “atau kedua-duanya”.

**Pindaan seksyen 89**

**7.** Seksyen 89 Akta ibu dipinda dalam perenggan (8)(b) dengan
memotong perkataan “untuk menggalakkan dan”.

**Ketidakpakaian, kecualian dan peralihan**

**8.** (1) Pada tarikh yang ditetapkan, Akta Keretapi 1991, yang
kemudian daripada ini disebut “Akta”, hendaklah terhenti
pemakaiannya bagi Semenanjung Malaysia, kecuali Bahagian XII.

(2) Walau apa pun ketidakpakaian Akta Keretapi 1991 bagi
Semenanjung Malaysia, semua perundangan subsidiari yang dibuat
atau yang disifatkan sebagai telah dibuat atau mempunyai kesan
di bawah Akta sebelum tarikh yang ditetapkan hendaklah, setakat
yang semua perundangan subsidiari itu tidak tak konsisten dengan
Akta Pengangkutan Awam Darat 2010 [Akta  ], terus berkuat


-----

_Keretapi (Pindaan)_ 3

kuasa dan mempunyai kesan di Semenanjung Malaysia sehingga
semua perundangan subsidiari itu dipinda atau dibatalkan oleh
mana-mana perundangan subsidiari yang dibuat di bawah Akta
Pengangkutan Awam Darat 2010.

(3) Apa-apa lesen, kelulusan, arahan, perintah atau keputusan
yang dibenarkan, dikeluarkan, diberikan atau dibuat di bawah atau
mengikut Akta berkenaan dengan pemakaiannya bagi Semenanjung
Malaysia sebelum tarikh yang ditetapkan hendaklah, setakat ia
tidak tak konsisten dengan peruntukan Akta Pengangkutan Awam
Darat 2010, terus berkuat kuasa dan mempunyai kesan sepenuhnya
sehingga digantung atau dibatalkan di bawah Akta Pengangkutan
Awam Darat 2010 atau sehingga habis tempoh lesen, kelulusan,
arahan, perintah atau keputusan itu.

(4) Semua permohonan bagi—

_(a)_ pembinaan sesuatu keretapi;

_(b)_ pemberian kelulusan skim keretapi bagi sesuatu
keretapi;

_(c)_ pengeluaran atau pembaharuan lesen untuk mengendalikan
keretapi;

_(d)_ pemberian kelulusan bagi membuka keretapi;

_(e)_ pemberian kelulusan bagi membuka semula keretapi yang
ditutup; atau

_(f)_ pengubahan syarat kelulusan atau lesen yang diperihalkan
di bawah perenggan _(b) dan_ _(c),_

yang dibuat oleh mana-mana orang di bawah Akta berkenaan
dengan pemakaiannya bagi Semenanjung Malaysia sebelum
tarikh yang ditetapkan dan masih belum selesai pada tarikh itu
hendaklah, pada tarikh itu, terhenti diuruskan di bawah Akta dan
hendaklah diuruskan di bawah Akta Pengangkutan Awam Darat
2010 seolah-olah permohonan itu telah dibuat di bawah peruntukan
Akta Pengangkutan Awam Darat 2010.

(5) Tertakluk kepada peruntukan Akta Pengangkutan Awam
Darat 2010, tiada apa-apa yang terkandung dalam Akta atau Akta
Pengangkutan Awam Darat 2010 boleh menjejaskan mana-mana
orang yang bertanggungan untuk didakwa atau dihukum bagi
kesalahan yang dilakukan di bawah peruntukan Akta berkenaan


-----

4 _Rang Undang-Undang_

dengan pemakaiannya bagi Semenanjung Malaysia sebelum tarikh
yang ditetapkan, atau apa-apa penyiasatan yang dibuat, prosiding
yang diambil atau hukuman yang dikenakan sebelum hari itu
berkenaan dengan kesalahan itu.

(6) Suatu sebutan dalam mana-mana undang-undang bertulis
atau dokumen yang berkuat kuasa, sebaik sebelum tarikh yang
ditetapkan mengenai Ketua Pengarah Keretapi di bawah Akta
berkenaan dengan pemakaiannya bagi Semenanjung Malaysia,
hendaklah ditafsirkan sebagai sebutan mengenai Suruhanjaya
Pengangkutan Awam Darat yang ditubuhkan di bawah Akta
Suruhanjaya Pengangkutan Awam Darat 2010 [Akta ].

HURAIAN

Rang Undang-Undang ini bertujuan untuk meminda Akta Keretapi 1991
(“Akta 463”) terutamanya yang berbangkit daripada penubuhan Suruhanjaya
Pengangkutan Awam Darat yang bertanggungjawab bagi pengangkutan
awam darat yang selamat, boleh diharap dan efisyen termasuklah keretapi
di Semenanjung Malaysia melalui pelaksanaan Akta Pengangkutan Awam
Darat 2010. Memandangkan Suruhanjaya Pengangkutan Awam Darat
bertanggungjawab melaksanakan Akta Pengangkutan Awam Darat 2010
di Semenanjung Malaysia, Rang Undang-Undang ini bertujuan untuk meminda
Akta 463 untuk menjadikan peruntukan Akta 463, kecuali Bahagian XII yang
terpakai bagi seluruh Malaysia, hanya terpakai bagi Sabah, Sarawak dan
Wilayah Persekutuan Labuan.

2. _Fasal 1_ mengandungi tajuk ringkas dan kuasa Menteri untuk menetapkan
tarikh permulaan kuat kuasa Akta yang dicadangkan.

3. _Fasal 2 bertujuan untuk memberikan takrif “tarikh yang ditetapkan”._

4. _Fasal 3 bertujuan untuk meminda seksyen 1, 4 dan 7 Akta 463 berkenaan_
dengan pemakaian Akta 463 hanya bagi Sabah, Sarawak dan Wilayah Persekutuan
Labuan.

5. _Fasal 4_ bertujuan untuk memasukkan subseksyen baru 1(1A) ke dalam
Akta 463 berhubung dengan pemakaian Bahagian XII Akta 463 kepada keretapi
di seluruh Malaysia walau apa pun pindaan yang dibuat di bawah _fasal 3._ Ini
akan mengekalkan peranan dan fungsi Perbadanan Aset Keretapi berkenaan
dengan keretapi di seluruh Malaysia.

6. _Fasal 5 bertujuan untuk meminda beberapa takrif dalam Akta 463 berbangkit_
daripada ketidakpakaian Akta 463, kecuali Bahagian XII, bagi Semenanjung
Malaysia.


-----

_Keretapi (Pindaan)_ 5

7. _Fasal 6 bertujuan untuk meminda seksyen 66 Akta 463 untuk mengenakan_
ke atas seseorang yang disabitkan bagi kesalahan menghalang atau cuba
menghalang keretapi dengan niat jahat, dengan kedua-dua hukuman denda
dan pemenjaraan.

8. _Fasal 7 bertujuan untuk meminda seksyen 89 Akta 463 untuk mengelakkan_
pertindihan fungsi antara Perbadanan Aset Keretapi dengan Suruhanjaya
Pengangkutan Awam Darat berhubung dengan pembangunan keretapi.

9. _Fasal 8 bertujuan untuk mewujudkan peruntukan ketidakpakaian, kecualian_
dan peralihan perkara-perkara berkaitan Akta 463 akibat ketidakpakaian Akta
463, kecuali Bahagian XII, bagi Semenanjung Malaysia.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U²)2740]


-----

