---
Year: 2010
Bill: D.R.05/2010 - Rang Undang-Undang Perlindungan Pemberi Maklumat 2010 ( Bacaan Kali Kedua dan Ketiga)
Title: D.R.05/2010 - Rang Undang-Undang Perlindungan Pemberi Maklumat 2010 ( Bacaan Kali Kedua dan Ketiga)
Download URL: https://www.parlimen.gov.my/files/billindex/pdf/2010/DR052010.pdf
URL: https://www.parlimen.gov.my/files/billindex/pdf/2010/DR052010.pdf
---
---
Reading:
---

_Perlindungan Pemberi Maklumat_ 1

**D.R. 5/2010**

RANG UNDANG-UNDANG PERLINDUNGAN PEMBERI
MAKLUMAT 2010

SUSUNAN FASAL

BAHAGIAN I

PERMULAAN

Fasal

1. Tajuk ringkas dan permulaan kuat kuasa

2. Tafsiran

BAHAGIAN II

PENTADBIRAN

3. Kuasa am agensi penguatkuasaan

4. Kuasa Menteri untuk mengeluarkan arahan

5. Kerjasama dengan agensi lain

BAHAGIAN III

PERLINDUNGAN PEMBERI MAKLUMAT

6. Pendedahan kelakuan tidak wajar

7. Perlindungan pemberi maklumat

8. Perlindungan maklumat sulit

9. Kekebalan daripada tindakan sivil dan jenayah

10. Perlindungan terhadap tindakan yang memudaratkan

11. Pembatalan perlindungan pemberi maklumat

BAHAGIAN IV

PENGURUSAN PENDEDAHAN KELAKUAN TIDAK WAJAR

12. Penyiasatan kelakuan tidak wajar

13. Dapatan agensi penguatkuasaan selepas penyiasatan kelakuan tidak
wajar


-----

_Rang Undang-Undang_

BAHAGIAN V

ADUAN TINDAKAN YANG MEMUDARATKAN DAN REMEDI

Fasal

14. Penyiasatan terhadap aduan tindakan yang memudaratkan dan dapatan
agensi penguatkuasaan selepas penyiasatan

15. Remedi

16. Liabiliti diri

17. Tindakan bagi injunksi

18. Kuasa mahkamah

19. Penempatan semula tempat kerja

BAHAGIAN VI

PENGUATKUASAAN, KESALAHAN DAN PENALTI

20. Kuasa untuk menyiasat

21. Penalti bagi membuat pernyataan palsu

22. Penalti bagi menghalang pegawai diberi kuasa

23. Penalti bagi memusnahkan, memalsukan, dsb., dokumen, dsb.

24. Pensubahatan dan percubaan

25. Penalti am

BAHAGIAN VII

AM

26. Ganjaran

27. Kuasa Menteri untuk membuat peraturan-peraturan


-----

_Perlindungan Pemberi Maklumat_ 3

RANG UNDANG-UNDANG

_b e r n a m a_

Suatu Akta untuk memerangi rasuah dan salah laku lain dengan
menggalakkan dan memudahkan pendedahan kelakuan tidak wajar
dalam sektor awam dan swasta, untuk melindungi orang yang
membuat pendedahan itu daripada tindakan yang memudaratkan,
untuk mengadakan peruntukan supaya perkara yang didedahkan
disiasat dan diuruskan dan untuk mengadakan peruntukan bagi
perkara lain yang berkaitan dengannya.

[ ]

**DIPERBUAT oleh Parlimen Malaysia seperti yang berikut:**

BAHAGIAN I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Perlindungan Pemberi
Maklumat 2010.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._


-----

4 _Rang Undang-Undang_

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“agensi penguatkuasaan” ertinya—

_(a)_ mana-mana kementerian, jabatan, agensi atau badan lain
yang dibentuk oleh Kerajaan Persekutuan, Kerajaan Negeri
atau kerajaan tempatan termasuk suatu unit, seksyen,
bahagian, jabatan atau agensi kementerian, jabatan,
agensi atau badan itu, yang diberi fungsi penyiasatan
dan penguatkuasaan oleh mana-mana undang-undang
bertulis atau yang mempunyai kuasa penyiasatan dan
penguatkuasaan;

_(b) suatu badan yang ditubuhkan oleh undang-undang_
Persekutuan atau undang-undang Negeri yang diberi
fungsi penyiasatan dan penguatkuasaan oleh undangundang Persekutuan atau undang-undang Negeri itu atau
mana-mana undang-undang bertulis yang lain; atau

_(c) suatu unit, seksyen, bahagian, jabatan atau agensi sesuatu_
badan yang ditubuhkan oleh undang-undang Persekutuan
atau undang-undang Negeri yang mempunyai fungsi
penyiasatan dan penguatkuasaan;

“badan awam” termasuklah—

_(a)_ Kerajaan Malaysia;

_(b) Kerajaan sesuatu Negeri;_

_(c) mana-mana pihak berkuasa tempatan dan mana-mana_
pihak berkuasa berkanun yang lain;

_(d) mana-mana jabatan, perkhidmatan atau pengusahaan_
Kerajaan Malaysia, Kerajaan sesuatu Negeri, atau sesuatu
pihak berkuasa tempatan; dan

_(e) mana-mana syarikat atau syarikat subsidiari yang_
terhadapnya atau yang dalamnya mana-mana badan awam
sebagaimana yang disebut dalam perenggan (a), (b), (c)
atau _(d) mempunyai kawalan atau kepentingan;_

“badan swasta” ertinya suatu jawatan atau entiti selain badan
awam;


-----

_Perlindungan Pemberi Maklumat_ 5

“kelakuan tidak wajar” ertinya apa-apa kelakuan yang jika terbukti,
menjadi suatu kesalahan tatatertib atau kesalahan jenayah;

“kesalahan tatatertib” ertinya apa-apa tindakan atau peninggalan
yang menjadi suatu pelanggaran tatatertib dalam badan awam
atau badan swasta sebagaimana yang diperuntukkan oleh undangundang atau dalam suatu tatalaku, kod etika atau pekeliling atau
suatu kontrak kerja, mengikut mana-mana yang berkenaan;

“maklumat sulit” termasuklah—

_(a)_ maklumat tentang identiti, pekerjaan, alamat kediaman,
alamat kerja atau tempat beradanya—

(i) seseorang pemberi maklumat; dan

(ii) seseorang yang terhadapnya seseorang pemberi
maklumat telah membuat pendedahan kelakuan
tidak wajar;

_(b) maklumat yang didedahkan oleh seseorang pemberi_
maklumat; dan

_(c)_ maklumat yang, jika didedahkan, boleh menyebabkan
mudarat kepada mana-mana orang;

“pegawai badan awam” ertinya mana-mana orang yang menjadi
anggota, pegawai, pekerja atau pekhidmat sesuatu badan awam,
dan termasuklah anggota pentadbiran, ahli Parlimen, ahli sesuatu
Dewan Undangan Negeri, hakim Mahkamah Tinggi, Mahkamah
Rayuan atau Mahkamah Persekutuan, dan mana-mana orang yang
menerima apa-apa saraan daripada wang awam, dan, jika badan
awam itu ialah suatu perbadanan seorang, termasuklah orang yang
diperbadankan sebagai perbadanan itu;

“pegawai badan swasta” termasuklah mana-mana orang yang
menjadi seorang anggota, pemegang jawatan, pegawai, pekerja,
pekhidmat, majikan, tuan punya, rakan kongsi dan pengarah
sesuatu badan swasta;

“pegawai diberi kuasa” ertinya mana-mana pegawai bagi manamana agensi penguatkuasaan;

“pemberi maklumat” ertinya mana-mana orang yang membuat
pendedahan kelakuan tidak wajar kepada agensi penguatkuasaan
di bawah seksyen 6;


-----

6 _Rang Undang-Undang_

“perlindungan pemberi maklumat” ertinya perlindungan yang
diberikan kepada seseorang pemberi maklumat di bawah Akta
ini;

“tindakan yang memudaratkan” termasuklah—

_(a) tindakan yang menyebabkan kecederaan, kehilangan atau_
kerosakan;

_(b) ugutan atau gangguan;_

_(c) gangguan terhadap pekerjaan sah atau mata pencarian_
mana-mana orang, termasuk diskriminasi, penamatan
perkhidmatan, penurunan pangkat, gantung kerja,
keadaan yang merugikan, penamatan atau layanan buruk
berhubungan dengan pekerjaan, kerjaya, profesion, tred
atau perniagaan mana-mana orang atau pengambilan
tindakan tatatertib; dan

_(d) suatu ancaman untuk mengambil mana-mana tindakan_
yang disebut dalam perenggan _(a)_ hingga _(c)._

BAHAGIAN II

PENTADBIRAN

**Kuasa am agensi penguatkuasaan**

**3. (1) Agensi penguatkuasaan hendaklah mempunyai arahan am,**
kawalan dan penyeliaan ke atas semua perkara yang berhubungan
dengan perlindungan pemberi maklumat.

(2) Bagi maksud Akta ini, kuasa am agensi penguatkuasaan
adalah seperti yang berikut:

_(a) untuk menerima pendedahan kelakuan tidak wajar;_

_(b) untuk menguatkuasakan perlindungan pemberi_
maklumat;

_(c) untuk menguruskan pendedahan kelakuan tidak wajar;_

_(d) untuk menerima aduan tindakan yang memudaratkan;_

_(e) untuk menguruskan aduan tindakan yang memudaratkan;_
dan

_(f)_ untuk melaksanakan peruntukan Akta ini.


-----

_Perlindungan Pemberi Maklumat_ 7

(3) Agensi penguatkuasaan hendaklah mempunyai kuasa untuk
melakukan segala perkara yang suai manfaat atau semunasabahnya
perlu bagi, atau yang bersampingan dengan, penjalanan kuasa
amnya di bawah subseksyen (2).

**Kuasa Menteri untuk mengeluarkan arahan**

**4. Menteri boleh memberi agensi penguatkuasaan arahan yang**
bersifat am yang selaras dengan Akta ini tentang penjalanan kuasa
dan budi bicara yang diberikan kepada agensi penguatkuasaan oleh
Akta ini dan kewajipan yang dikehendaki supaya ditunaikan oleh
agensi penguatkuasaan di bawah Akta ini dan agensi penguatkuasaan
hendaklah melaksanakan segala arahan itu.

**Kerjasama dengan agensi lain**

**5.** (1) Dalam menjalankan kuasa penyiasatannya, mana-mana agensi
penguatkuasaan boleh bekerjasama dengan mana-mana agensi
penguatkuasaan lain dan mana-mana jabatan Kerajaan Persekutuan
atau Negeri atau orang lain sebagaimana yang difikirkan sesuai
oleh agensi penguatkuasaan itu.

(2) Agensi penguatkuasaan boleh berunding dengan dan
menyebarkan risikan dan maklumat kepada mana-mana agensi
penguatkuasaan lain dan mana-mana orang lain sebagaimana yang
difikirkan sesuai oleh agensi penguatkuasaan itu.

(3) Jika agensi penguatkuasaan menyebarkan risikan atau
maklumat kepada mana-mana agensi penguatkuasaan atau orang
lain di bawah subseksyen (2), agensi penguatkuasaan atau orang
itu adalah tertakluk kepada seksyen 8.

(4) Apabila apa-apa permintaan dibuat oleh agensi penguatkuasaan
untuk kerjasama bagi maksud melaksanakan Akta ini, mana-mana
orang yang kepadanya permintaan itu dibuat hendaklah memberikan
segala bantuan yang perlu sebagaimana yang dikehendaki oleh
agensi penguatkuasaan itu.


-----

8 _Rang Undang-Undang_

BAHAGIAN III

PERLINDUNGAN PEMBERI MAKLUMAT

**Pendedahan kelakuan tidak wajar**

**6. (1) Seseorang boleh membuat pendedahan kelakuan tidak**
wajar kepada mana-mana agensi penguatkuasaan berdasarkan
kepercayaannya yang munasabah bahawa mana-mana orang
telah melibatkan diri, sedang melibatkan diri atau bersedia untuk
melibatkan diri dalam kelakuan tidak wajar:

Dengan syarat bahawa pendedahan sedemikian tidak dilarang
secara khusus oleh mana-mana undang-undang bertulis.

(2) Pendedahan kelakuan tidak wajar di bawah subseksyen (1)
juga boleh dibuat—

_(a) walaupun orang yang membuat pendedahan itu tidak dapat_
mengenal pasti orang tertentu yang berkaitan dengan
pendedahan itu;

_(b) walaupun kelakuan tidak wajar itu telah berlaku sebelum_
permulaan kuat kuasa Akta ini;

_(c) berkenaan dengan maklumat yang diperoleh olehnya_
semasa dia menjadi seorang pegawai badan awam atau
pegawai badan swasta; atau

_(d) mengenai apa-apa kelakuan tidak wajar seseorang semasa_
orang itu menjadi seorang pegawai badan awam atau
pegawai badan swasta.

(3) Pendedahan kelakuan tidak wajar di bawah subseksyen (1)
boleh dibuat secara lisan atau secara bertulis dengan syarat bahawa
pegawai diberi kuasa, apabila diterimanya apa-apa pendedahan
yang dibuat secara lisan, hendaklah dengan seberapa segera yang
dapat dilaksanakan, mengubahnya ke dalam bentuk bertulis.

(4) Pendedahan yang dibuat berhubung dengan ahli Parlimen
atau ahli sesuatu Dewan Undangan Negeri tidaklah terjumlah
kepada pelanggaran keistimewaan.

(5) Mana-mana peruntukan dalam apa-apa kontrak kerja
hendaklah terbatal setakat yang ia bertujuan untuk menghalang
pendedahan kelakuan tidak wajar.


-----

_Perlindungan Pemberi Maklumat_ 9

**Perlindungan pemberi maklumat**

**7. (1) Seseorang pemberi maklumat hendaklah, apabila pendedahan**
kelakuan tidak wajar diterima oleh mana-mana agensi penguatkuasaan
di bawah seksyen 6, diberi perlindungan pemberi maklumat di
bawah Akta ini seperti yang berikut:

_(a)_ perlindungan maklumat sulit;

_(b) kekebalan daripada tindakan sivil dan jenayah; dan_

_(c)_ perlindungan terhadap tindakan yang memudaratkan,

dan bagi maksud perenggan _(c), perlindungan itu hendaklah_
diperluas kepada mana-mana orang yang mempunyai hubungan
atau kaitan dengan pemberi maklumat itu.

(2) Perlindungan pemberi maklumat yang diberikan dibawah
seksyen ini tidak terbatas atau terjejas sekiranya pendedahan
kelakuan tidak wajar itu tidak membawa kepada apa-apa tindakan
tatatertib atau pendakwaan terhadap orang yang terhadapnya
pendedahan kelakuan tidak wajar itu telah dibuat.

(3) Akta ini tidak membataskan perlindungan yang diberikan
oleh mana-mana undang-undang bertulis lain kepada mana-mana
orang berhubungan dengan maklumat yang diberikan berkenaan
dengan pelakuan sesuatu kesalahan.

**Perlindungan maklumat sulit**

**8. (1) Mana-mana orang yang membuat atau menerima pendedahan**
kelakuan tidak wajar atau memperoleh maklumat sulit dalam
perjalanan penyiasatan terhadap pendedahan sedemikian tidak boleh
mendedahkan maklumat sulit itu atau mana-mana bahagiannya.

(2) Tertakluk kepada subseksyen (3), maklumat sulit tidak
boleh didedahkan atau diperintahkan atau dikehendaki supaya
didedahkan dalam mana-mana prosiding sivil, jenayah atau
prosiding lain dalam mana-mana mahkamah, tribunal atau pihak
berkuasa lain.


-----

10 _Rang Undang-Undang_

(3) Jika mana-mana buku, dokumen atau kertas yang menjadi
keterangan atau yang boleh diperiksa dalam mana-mana prosiding
sivil, jenayah atau prosiding lain dalam mana-mana mahkamah,
tribunal atau pihak berkuasa lain apa jua pun mengandungi
apa-apa catatan yang dalamnya mana-mana pemberi maklumat
dinamakan atau diperihalkan atau yang mungkin membawa kepada
mana-mana pemberi maklumat diketahui, mahkamah, tribunal atau
pihak berkuasa lain yang di hadapannya prosiding itu diadakan
hendaklah menyebabkan segala petikan sedemikian disembunyikan
daripada pandangan atau dipadamkan setakat yang perlu untuk
melindungi pemberi maklumat itu daripada diketahui, tetapi tidak
lebih daripada itu.

(4) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi lima puluh ribu ringgit atau dipenjarakan selama tempoh
tidak melebihi sepuluh tahun atau kedua-duanya.

**Kekebalan daripada tindakan sivil dan jenayah**

**9. Tertakluk kepada subseksyen 11(1), seseorang pemberi maklumat**
tidak tertakluk kepada apa-apa liabiliti sivil atau jenayah atau
apa-apa liabiliti yang berbangkit melalui proses pentadbiran,
termasuk tindakan tatatertib, dan tiada tindakan, tuntutan atau
desakan boleh diambil atau dibuat terhadap pemberi maklumat
kerana membuat pendedahan kelakuan tidak wajar.

**Perlindungan terhadap tindakan yang memudaratkan**

**10. (1) Tiada seorang pun boleh mengambil tindakan yang**
memudaratkan terhadap seseorang pemberi maklumat atau manamana orang yang mempunyai hubungan atau kaitan dengan pemberi
maklumat itu sebagai tindakan balas terhadap pendedahan kelakuan
tidak wajar.

(2) Seseorang pemberi maklumat boleh membuat aduan kepada
mana-mana agensi penguatkuasaan tentang apa-apa tindakan yang
memudaratkan yang dilakukan oleh mana-mana orang terhadap
pemberi maklumat itu atau mana-mana orang yang mempunyai
hubungan atau kaitan dengan pemberi maklumat itu.


-----

_Perlindungan Pemberi Maklumat_ 11

(3) Seseorang disifatkan mengambil tindakan yang memudaratkan
terhadap pemberi maklumat atau mana-mana orang yang mempunyai
hubungan atau kaitan dengan pemberi maklumat jika—

_(a) orang itu mengambil atau mengancam untuk mengambil_
tindakan yang memudaratkan kerana—

(i) pemberi maklumat itu telah membuat pendedahan
kelakuan tidak wajar; atau

(ii) orang itu percaya bahawa pemberi maklumat itu
telah membuat atau berhasrat untuk membuat
pendedahan kelakuan tidak wajar; atau

_(b) orang itu mengapi-apikan atau membenarkan seseorang_
yang lain untuk mengambil atau mengancam untuk
mengambil tindakan yang memudaratkan atas apa-apa
sebab di bawah subperenggan _(a)(i) atau (ii)._

(4) Tiada apa-apa jua dalam seksyen ini boleh menjejaskan
perlindungan pemberi maklumat kepada seseorang pekerja dalam
badan swasta sama ada di sisi undang-undang atau di bawah
perjanjian kolektif atau kontrak kerja.

(5) Tiada seorang pun yang bertindak atau berupa sebagai
bertindak bagi pihak mana-mana badan awam atau badan swasta
boleh—

_(a) menamatkan sesuatu kontrak;_

_(b) menahan bayaran yang genap masa dan kena dibayar di_
bawah sesuatu kontrak; atau

_(c) enggan untuk membuat kontrak yang berikutnya,_

semata-mata atas sebab bahawa suatu pihak kepada kontrak itu
atau seseorang pekerja atau majikan suatu pihak kepada kontrak itu
telah membuat pendedahan kelakuan tidak wajar yang berhubungan
dengan badan awam atau badan swasta itu kepada mana-mana
agensi penguatkuasaan.

(6) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi satu ratus ribu ringgit atau dipenjarakan selama tempoh
tidak melebihi lima belas tahun atau kedua-duanya.


-----

12 _Rang Undang-Undang_

(7) Dalam apa-apa prosiding, adalah terletak kepada defendan
untuk membuktikan bahawa tindakan yang memudaratkan yang
ditunjukkan sebagai telah diambil terhadap pemberi maklumat atau
mana-mana orang yang mempunyai hubungan atau kaitan dengan
pemberi maklumat bukanlah tindakan balas terhadap pendedahan
kelakuan tidak wajar.

**Pembatalan perlindungan pemberi maklumat**

**11. (1) Agensi penguatkuasaan hendaklah membatalkan**
perlindungan pemberi maklumat yang diberikan di bawah seksyen 7
jika ia berpendapat, berdasarkan penyiasatannya atau dalam
perjalanan penyiasatannya bahawa—

_(a) pemberi maklumat itu sendiri telah menyertai kelakuan_
tidak wajar yang didedahkan itu;

_(b) pemberi maklumat dengan sengaja membuat dalam_
pendedahan kelakuan tidak wajarnya suatu pernyataan
material yang dia tahu atau percaya adalah palsu atau
tidak percaya sebagai benar;

_(c)_ pendedahan kelakuan tidak wajar itu adalah remeh atau
menyusahkan;

_(d) pendedahan kelakuan tidak wajar mempersoalkan merit_
dasar kerajaan terutamanya, termasuk dasar sesuatu badan
awam;

_(e) pendedahan kelakuan tidak wajar dibuat semata-mata_
atau sebahagian besarnya dengan motif untuk mengelak
daripada dibuang kerja atau tindakan tatatertib yang lain;
atau

_(f) pemberi maklumat, dalam perjalanan membuat pendedahan_
itu atau memberikan maklumat lanjut, melakukan suatu
kesalahan di bawah Akta ini.

(2) Jika perlindungan pemberi maklumat telah dibatalkan,
agensi penguatkuasaan hendaklah memberi pemberi maklumat
notis bertulis yang bermaksud sedemikian.

(3) Mana-mana orang yang terkilan dengan keputusan agensi
penguatkuasaan boleh merujukkan keputusan agensi penguatkuasaan
itu kepada mahkamah untuk penentuan.


-----

_Perlindungan Pemberi Maklumat_ 13

(4) Mahkamah boleh membuat perintah untuk memelihara
perlindungan pemberi maklumat dan juga boleh membuat apa-apa
perintah berbangkit yang perlu untuk melaksanakan perintah bagi
relief itu.

BAHAGIAN IV

PENGURUSAN PENDEDAHAN KELAKUAN TIDAK WAJAR

**Penyiasatan kelakuan tidak wajar**

**12.** Setiap agensi penguatkuasaan yang menerima pendedahan
kelakuan tidak wajar di bawah seksyen 6 hendaklah menjalankan
penyiasatannya sendiri dan menyediakan laporan yang
mengandungi—

_(a)_ dapatan penyiasatan itu; dan

_(b) syor untuk langkah selanjutnya diambil, jika ada, berdasarkan_
dapatan penyiasatan itu.

**Dapatan agensi penguatkuasaan selepas penyiasatan kelakuan**
**tidak wajar**

**13.** (1) Jika laporan di bawah seksyen 12 membuat dapatan
bahawa—

_(a)_ pendedahan kelakuan tidak wajar itu tidak berasas, agensi
penguatkuasaan itu hendaklah memaklumkan pemberi
maklumat;

_(b)_ kelakuan tidak wajar itu menjadi suatu kesalahan tatatertib,
agensi penguatkuasaan itu hendaklah membuat suatu
syor kepada pihak berkuasa tatatertib yang berkenaan
atau pihak berkuasa lain yang berkenaan dalam hal
badan awam atau kepada majikan atau orang lain yang
berkenaan dalam hal badan swasta supaya memulakan
prosiding tatatertib atau mengambil apa-apa langkah yang
difikirkannya sesuai terhadap pegawai badan awam atau
pegawai badan swasta yang telah melakukan kelakuan
tidak wajar itu; atau


-----

14 _Rang Undang-Undang_

_(c)_ kelakuan tidak wajar itu menjadi suatu kesalahan jenayah
dan dalam hal jika—

(i) Pendakwa Raya memutuskan untuk mendakwa,
agensi penguatkuasaan itu hendaklah memperoleh
daripada Pendakwa Raya laporan berkala sehingga
perkara itu dibereskan dengan sewajarnya; atau

(ii) Pendakwa Raya memutuskan untuk tidak mendakwa,
agensi penguatkuasaan itu hendaklah memaklumkan
pemberi maklumat.

(2) Jika agensi penguatkuasaan itu telah merujukkan perkara
di bawah perenggan (1)(b), pihak berkuasa tatatertib yang
berkenaan atau pihak berkuasa lain yang berkenaan atau majikan
atau orang lain yang berkenaan hendaklah memaklumkan agensi
penguatkuasaan itu—

_(a) langkah yang diambil, atau yang dicadangkan untuk diambil,_
untuk melaksanakan dapatan dan syor dalam masa enam
bulan dari tarikh dapatan dan syor itu diterima; atau

_(b)_ sebab tidak memulakan apa-apa prosiding tatatertib atau
tidak mengambil langkah yang disyorkan oleh agensi
penguatkuasaan itu dalam masa empat belas hari dari
keputusan itu dibuat,

mengikut mana-mana yang berkenaan.

(3) Jika, selepas mempertimbangkan apa-apa maklumat yang
diberikan oleh pihak berkuasa tatatertib yang berkenaan atau
pihak berkuasa lain yang berkenaan atau majikan atau orang lain
yang berkenaan, agensi penguatkuasaan itu mendapati bahawa
langkah yang diambil tidak memadai atau tiada tindakan telah
diambil untuk melaksanakan dapatan atau syor itu dalam masa
yang munasabah, agensi penguatkuasaan itu boleh melaporkan
kepada Menteri tentang penyiasatan, dapatan, syor dan respons
terhadap dapatan dan syor itu.

(4) Agensi penguatkuasaan itu hendaklah memaklumkan pemberi
maklumat mengenai hasil penyiasatan dan apa-apa tindakan
yang diambil oleh pihak berkuasa tatatertib yang berkenaan atau
pihak berkuasa lain yang berkenaan, majikan atau orang lain
yang berkenaan atau Pendakwa Raya, mengikut mana-mana yang
berkenaan.


-----

_Perlindungan Pemberi Maklumat_ 15

BAHAGIAN V

ADUAN TINDAKAN YANG MEMUDARATKAN DAN REMEDI

**Penyiasatan terhadap aduan tindakan yang memudaratkan**
**dan dapatan agensi penguatkuasaan selepas penyiasatan**

**14.** (1) Jika mana-mana agensi penguatkuasaan menerima
aduan tindakan yang memudaratkan, agensi penguatkuasaan itu
hendaklah memulakan penyiasatan terhadap aduan tindakan yang
memudaratkan itu.

(2) Jika agensi penguatkuasaan itu telah selesai membuat
penyiasatannya terhadap apa-apa aduan tindakan yang memudaratkan
di bawah Akta ini, agensi penguatkuasaan itu hendaklah merekodkan
dapatannya dan menyusun laporan dan kertas siasatannya dan
merujukkan perkara itu kepada Pendakwa Raya dan jika penyiasatan
itu mendedahkan bahawa—

_(a) aduan itu tidak berasas, agensi penguatkuasaan itu hendaklah_
memaklumkan pemberi maklumat;

_(b) aduan itu menjadi suatu kesalahan tatatertib, agensi_
penguatkuasaan itu hendaklah membuat suatu syor kepada
pihak berkuasa tatatertib yang berkenaan atau pihak
berkuasa lain yang berkenaan dalam hal badan awam atau
kepada majikan atau orang lain yang berkenaan dalam hal
badan swasta supaya memulakan prosiding tatatertib atau
mengambil langkah yang difikirkannya sesuai terhadap
pegawai badan awam atau pegawai badan swasta yang
telah mengambil tindakan yang memudaratkan terhadap
pemberi maklumat itu; atau

_(c) aduan itu menjadi suatu kesalahan jenayah dan dalam hal_
jika—

(i) Pendakwa Raya memutuskan untuk mendakwa,
agensi penguatkuasaan itu hendaklah memperoleh
daripada Pendakwa Raya laporan berkala sehingga
perkara itu dibereskan dengan sewajarnya; atau

(ii) Pendakwa Raya memutuskan untuk tidak mendakwa,
agensi penguatkuasaan itu hendaklah memaklumkan
pemberi maklumat.


-----

16 _Rang Undang-Undang_

(3) Jika agensi penguatkuasaan itu telah merujukkan perkara
di bawah perenggan (2)(b), pihak berkuasa tatatertib yang
berkenaan atau pihak berkuasa lain yang berkenaan atau majikan
atau orang lain yang berkenaan hendaklah memaklumkan agensi
penguatkuasaan itu—

_(a)_ langkah yang telah diambil, atau dicadangkan untuk diambil,
untuk melaksanakan dapatan dan syor dalam masa enam
bulan dari tarikh dapatan dan syor itu diterima; atau

_(b) sebab tidak memulakan apa-apa prosiding tatatertib atau_
tidak mengambil langkah yang disyorkan oleh agensi
penguatkuasaan itu dalam masa empat belas hari dari
keputusan itu dibuat,

mengikut mana-mana yang berkenaan.

(4) Jika, selepas mempertimbangkan apa-apa maklumat yang
diberikan oleh pihak berkuasa tatatertib yang berkenaan atau
pihak berkuasa lain yang berkenaan atau majikan atau orang lain
yang berkenaan, agensi penguatkuasaan itu mendapati bahawa
langkah yang diambil tidak memadai atau tiada tindakan telah
diambil untuk melaksanakan dapatan atau syor itu dalam masa
yang munasabah, agensi penguatkuasaan itu boleh melaporkan
kepada Menteri tentang penyiasatan, dapatan, syor dan respons
terhadap dapatan dan syor itu.

(5) Jika sesuatu pertuduhan dibuat oleh Pendakwa Raya, apaapa keterangan yang diperoleh oleh agensi penguatkuasaan itu
di bawah Akta ini boleh, walau apa pun peruntukan mana-mana
undang-undang bertulis lain yang berlawanan tetapi tertakluk
kepada seksyen 8, digunakan bagi maksud prosiding jenayah.

(6) Agensi penguatkuasaan itu hendaklah memaklumkan pemberi
maklumat mengenai hasil penyiasatan dan apa-apa tindakan
yang diambil oleh pihak berkuasa tatatertib yang berkenaan atau
pihak berkuasa lain yang berkenaan, majikan atau orang lain
yang berkenaan atau Pendakwa Raya, mengikut mana-mana yang
berkenaan.


-----

_Perlindungan Pemberi Maklumat_ 17

**Remedi**

**15.** (1) Apabila permintaan dibuat oleh pemberi maklumat—

_(a)_ dalam tempoh tiga bulan selepas dimaklumkan oleh agensi
penguatkuasaan di bawah subseksyen 14(6) bahawa
tindakan yang memudaratkan sebagai tindakan balas
terhadap pendedahan kelakuan tidak wajar telah diambil
terhadapnya; atau

_(b)_ pada bila-bila masa yang pemberi maklumat bimbang
bahawa tindakan yang memudaratkan sebagai tindakan
balas terhadap pendedahan kelakuan tidak wajar akan
diambil terhadapnya,

agensi penguatkuasaan boleh menuntut remedi yang berikut
daripada mahkamah:

(A) ganti rugi atau pampasan;

(B) injunksi; atau

(C) apa-apa relief lain yang difikirkan patut oleh
mahkamah.

(2) Walau apa pun subsekyen (1), pemberi maklumat atau
mana-mana orang yang mempunyai hubungan atau kaitan dengan
pemberi maklumat itu hendaklah berhak untuk menuntut remedi
di bawah perenggan (1)(A) hingga (C).

(3) Jika pemberi maklumat atau mana-mana orang yang
mempunyai hubungan atau kaitan dengan pemberi maklumat
itu bercadang untuk menuntut remedi melalui orang lain selain
agensi penguatkuasaan selepas permintaan di bawah subseksyen
(1) telah dibuat, pemberi maklumat atau mana-mana orang yang
mempunyai hubungan atau kaitan dengan pemberi maklumat itu
hendaklah memberitahu agensi penguatkuasaan tentang cadangan
itu.

(4) Apabila diterima pemberitahuan di bawah subseksyen (3)
atau agensi penguatkuasaan mendapati bahawa pemberi maklumat
atau mana-mana orang yang mempunyai hubungan atau kaitan
dengan pemberi maklumat itu telah menuntut remedi melalui
orang lain selain agensi penguatkuasaan selepas suatu permintaan
di bawah subseksyen (1) telah dibuat, agensi penguatkuasaan
boleh, membuat permohonan kepada mahkamah untuk melepaskan


-----

18 _Rang Undang-Undang_

dirinya atau sebaliknya berhenti daripada mewakili pemberi
maklumat atau mana-mana orang yang mempunyai hubungan
atau kaitan dengan pemberi maklumat itu dan pemberi maklumat
atau mana-mana orang yang mempunyai hubungan atau kaitan
dengan pemberi maklumat itu hendaklah membuat bayaran ganti
kepada agensi penguatkuasaan bagi apa-apa perbelanjaan yang
telah ditanggung.

**Liabiliti diri**

**16.** (1) Seseorang yang terhadapnya apa-apa tindakan sivil diambil
kerana melakukan tindakan yang memudaratkan terhadap seseorang
pemberi maklumat atau mana-mana orang yang mempunyai
hubungan atau kaitan dengan pemberi maklumat itu sebagai
tindakan balas kerana membuat pendedahan kelakuan tidak wajar
hendaklah dibawa guaman terhadapnya dan bertanggungan bagi
ganti rugi atau pampasan di bawah perenggan 15(1)(A) dalam
kapasiti perseorangannya.

(2) Hak seseorang pemberi maklumat atau mana-mana orang
yang mempunyai hubungan atau kaitan dengan pemberi maklumat
itu untuk membawa prosiding bagi ganti rugi tidak menjejaskan
apa-apa hak atau remedi lain yang boleh didapati olehnya di
bawah mana-mana undang-undang bertulis yang lain.

**Tindakan bagi injunksi**

**17.** (1) Mahkamah hendaklah mempunyai kuasa dalam apa-apa
permohonan bagi injunksi di bawah perenggan 15(1)(B) untuk
memerintahkan mana-mana orang untuk menahan diri daripada
meneruskan, mengulangi atau mengancam untuk meneruskan atau
mengulangi tindakan yang memudaratkan terhadap seseorang
pemberi maklumat atau mana-mana orang yang mempunyai
hubungan atau kaitan dengan pemberi maklumat itu.

(2) Sementara menunggu penentuan muktamad permohonan
yang disebut dalam subseksyen (1), mahkamah boleh memberikan
suatu injunksi interim.


-----

_Perlindungan Pemberi Maklumat_ 19

**Kuasa mahkamah**

**18.** (1) Jika, apabila diterima sesuatu permohonan di bawah
Bahagian ini, mahkamah berpuas hati bahawa seseorang telah
mengambil atau bercadang untuk mengambil tindakan yang
memudaratkan sebagai tindakan balas pendedahan kelakuan tidak
wajar, mahkamah boleh membuat perintah yang berikut terhadap
orang yang mengambil tindakan yang memudaratkan itu:

_(a) perintah bagi membayar ganti rugi, pampasan, kos, bunga_
atau apa-apa bentuk relief kewangan yang lain kepada
pemberi maklumat atau mana-mana orang yang mempunyai
hubungan atau kaitan dengan pemberi maklumat itu;

_(b)_ perintah injunksi yang menghalangnya daripada meneruskan,
mengulangi, mengancam untuk meneruskan atau
mengulangi, mengambil, menyebabkan atau mengakibatkan
tindakan yang memudaratkan diambil terhadap pemberi
maklumat atau mana-mana orang yang mempunyai
hubungan atau kaitan dengan pemberi maklumat itu
dengan apa-apa cara; dan

_(c)_ apa-apa relief lain yang difikirkan patut oleh
mahkamah.

(2) Lanjutan kepada kuasa mahkamah di bawah subseksyen (1),
mahkamah boleh, menurut apa-apa permohonan di bawah perenggan
15(1)(C), melalui perintah, menghendaki ketua badan awam atau
majikan atau orang lain yang berkenaan dalam badan swasta untuk
mengambil segala langkah yang perlu untuk—

_(a)_ membenarkan pemberi maklumat atau mana-mana orang
yang mempunyai hubungan atau kaitan dengan pemberi
maklumat itu kembali bertugas;

_(b)_ mengembalikan jawatan pemberi maklumat atau manamana orang yang mempunyai hubungan atau kaitan
dengan pemberi maklumat itu atau membayar pampasan
sebagai ganti kepada pengembalian jawatan;

_(c)_ membayar kepada pemberi maklumat atau mana-mana
orang yang mempunyai hubungan atau kaitan dengan
pemberi maklumat itu pampasan suatu amaun yang
tidak melebihi amaun yang setara dengan saraan yang,
jika tidak kerana tindakan yang memudaratkan itu, akan
dibayar kepada pemberi maklumat atau mana-mana orang
yang mempunyai hubungan atau kaitan dengan pemberi
kl t it


-----

20 _Rang Undang-Undang_

_(d)_ membatalkan atau menghentikan apa-apa langkah atau
tindakan, termasuk apa-apa tindakan tatatertib, dan
membayar pampasan kepada pemberi maklumat atau manamana orang yang mempunyai hubungan atau kaitan dengan
pemberi maklumat itu suatu amaun yang tidak melebihi
amaun yang setara dengan apa-apa penalti kewangan atau
penalti lain yang dikenakan ke atas pemberi maklumat
atau mana-mana orang yang mempunyai hubungan atau
kaitan dengan pemberi maklumat itu;

_(e)_ membayar kepada pemberi maklumat atau mana-mana
orang yang mempunyai hubungan atau kaitan dengan
pemberi maklumat itu suatu amaun yang setara dengan
apa-apa perbelanjaan dan apa-apa kerugian kewangan
yang lain yang ditanggung oleh pemberi maklumat atau
mana-mana orang yang mempunyai hubungan atau kaitan
dengan pemberi maklumat itu akibat daripada tindakan
yang memudaratkan itu;

_(f)_ memberikan pampasan kepada pemberi maklumat atau
mana-mana orang yang mempunyai hubungan atau kaitan
dengan pemberi maklumat itu bagi apa-apa kesakitan
dan penderitaan yang timbul daripada tindakan yang
memudaratkan itu;

_(g)_ memberikan relief yang diperuntukkan dalam keputusan
itu yang berkuat kuasa sebaik keputusan itu dibuat, yang
hendaklah terus berkuat kuasa sementara menunggu
keputusan apa-apa rayuan terhadap keputusan itu melainkan
jika—

(i) mahkamah rayuan memutuskan bahawa pemberian
relief itu adalah tidak wajar; atau

(ii) relief yang diberikan dalam keputusan itu
memperuntukkan bahawa pemberi maklumat atau
mana-mana orang yang mempunyai hubungan atau
kaitan dengan pemberi maklumat itu hendaklah
kembali atau hadir di tempat kerja semasa tempoh
menunggu keputusan apa-apa rayuan, dan ketua
badan awam atau majikan atau orang lain yang
berkenaan dalam badan swasta memutuskan bahawa


-----

_Perlindungan Pemberi Maklumat_ 21

kembalinya atau kehadiran pemberi maklumat atau
mana-mana orang yang mempunyai hubungan
atau kaitan dengan pemberi maklumat itu akan
menyebabkan gangguan yang tidak wajar kepada
persekitaran kerja dan dalam hal sedemikian,
pemberi maklumat atau mana-mana orang yang
mempunyai hubungan atau kaitan dengan pemberi
maklumat itu hendaklah menerima gaji, pampasan,
dan semua faedah lain daripada pelantikan atau
pekerjaan semasa tempoh menunggu keputusan
apa-apa rayuan; atau

_(h)_ mengambil atau melaksanakan tindakan personel atau
apa-apa tindakan lain yang wajar untuk mengembalikan
pemberi maklumat atau mana-mana orang yang mempunyai
hubungan atau kaitan dengan pemberi maklumat itu
kepada kedudukan yang akan diduduki olehnya jika
tidak kerana tindakan yang memudaratkan itu.

(3) Bagi maksud perenggan (2)(h), “tindakan personel”
ertinya—

_(a) pelantikan;_

_(b) kenaikan pangkat;_

_(c) tindakan tatatertib atau pembetulan;_

_(d) pertukaran atau penugasan semula;_

_(e) pengembalian jawatan;_

_(f) pengembalian kedudukan;_

_(g) pengambilan bekerja semula;_

_(h) penilaian prestasi;_

_(i) keputusan berkenaan dengan gaji, faedah, ganjaran,_
berkenaan dengan pendidikan atau latihan jika pendidikan
atau latihan itu semunasabahnya boleh dijangka akan
membawa kepada pelantikan, kenaikan pangkat, atau
prestasi atau penilaian; atau

_(j) apa-apa perubahan penting dalam tugas, tanggungjawab_
atau keadaan kerja.


-----

22 _Rang Undang-Undang_

**Penempatan semula tempat kerja**

**19.** (1) Seseorang pemberi maklumat atau mana-mana orang
yang mempunyai hubungan atau kaitan dengan pemberi maklumat
itu yang bimbang akan atau telah mengalami tindakan yang
memudaratkan boleh meminta agensi penguatkuasaan untuk
memohon secara bertulis, untuk dan bagi pihaknya, kepada badan
awam yang berkaitan atau majikan atau orang lain yang berkenaan
dalam badan swasta untuk penempatan semula tempat kerjanya.

(2) Jika badan awam atau majikan atau orang lain yang berkenaan
dalam badan swasta itu mempertimbangkan—

_(a)_ bahawa terdapat bahaya atau kemungkinan bahawa tindakan
yang memudaratkan akan diambil terhadap pemberi
maklumat atau mana-mana orang yang mempunyai
hubungan atau kaitan dengan pemberi maklumat itu jika
dia terus memegang jawatannya sekarang; atau

_(b) bahawa_ pemberi maklumat atau mana-mana orang yang
mempunyai hubungan atau kaitan dengan pemberi
maklumat itu sebenarnya telah mengalami tindakan yang
memudaratkan; dan

_(c)_ bahawa satu-satunya cara yang praktikal untuk menghapuskan
atau menghapuskan secara substansial bahaya atau kesan
tindakan yang memudaratkan adalah melalui penempatan
semula tempat pekerjaannya,

badan awam atau majikan atau orang lain yang berkenaan dalam
badan swasta itu hendaklah, setakat yang dapat dilaksanakan,
membuat perkiraan bagi penempatan semula dalam badan awam
atau badan swasta itu, mengikut mana-mana yang berkenaan.

BAHAGIAN VI

PENGUATKUASAAN, KESALAHAN DAN PENALTI

**Kuasa untuk menyiasat**

**20.** Bagi maksud menjalankan penyiasatan di bawah Akta
ini, pegawai diberi kuasa hendaklah mempunyai semua kuasa
penyiasatan sebagaimana yang diperuntukkan di bawah undangundang yang berkaitan yang terpakai bagi agensi penguatkuasaan
yang berkenaan.


-----

_Perlindungan Pemberi Maklumat_ 23

**Penalti bagi membuat pernyataan palsu**

**21.** Mana-mana orang yang dengan sengaja membuat dalam
pendedahan kelakuan tidak wajarnya atau aduan tindakan yang
memudaratkannya suatu pernyataan material yang dia tahu atau
percaya adalah palsu atau tidak percaya sebagai benar melakukan
suatu kesalahan.

**Penalti bagi menghalang pegawai diberi kuasa**

**22.** Mana-mana orang yang menghalang mana-mana pegawai
diberi kuasa dalam melaksanakan kewajipannya di bawah Akta
ini melakukan suatu kesalahan.

**Penalti bagi memusnahkan, memalsukan, dsb., dokumen,**
**dsb.**

**23.** Mana-mana orang yang, dengan mengetahui bahawa suatu
dokumen atau benda adalah berkaitan kepada suatu penyiasatan
di bawah Akta ini—

_(a) memusnahkan, mencacatkan atau mengubah dokumen atau_
benda itu;

_(b) memalsukan dokumen itu atau membuat dokumen_
palsu;

_(c) menyembunyikan dokumen atau benda itu; atau_

_(d) mengarahkan, menasihati atau menyebabkan, dengan_
apa-apa cara, seseorang untuk melakukan apa-apa yang
disebut dalam perenggan _(a) hingga_ _(c),_

melakukan suatu kesalahan.

**Pensubahatan dan percubaan**

**24.** (1) Seseorang yang bersuhabat dalam pelakuan atau yang
cuba untuk melakukan mana-mana kesalahan di bawah Akta ini
melakukan kesalahan itu dan boleh, apabila disabitkan, dikenakan
hukuman yang diperuntukkan bagi kesalahan itu.


-----

24 _Rang Undang-Undang_

(2) Seseorang yang melakukan apa-apa perbuatan sebagai
persediaan bagi atau bagi membantu pelakuan mana-mana kesalahan
di bawah Akta ini melakukan kesalahan itu dan boleh, apabila
disabitkan, dikenakan hukuman yang diperuntukkan bagi kesalahan
itu:

Dengan syarat bahawa apa-apa tempoh pemenjaraan yang
dikenakan tidak boleh melebihi satu per dua daripada tempoh
maksimum yang diperuntukkan bagi kesalahan itu.

**Penalti am**

**25. Mana-mana orang yang melakukan suatu kesalahan di bawah**
Akta ini yang baginya tiada penalti diperuntukkan dengan nyata
boleh, apabila disabitkan, didenda tidak melebihi dua puluh ribu
ringgit atau dipenjarakan selama tempoh tidak melebihi lima tahun
atau kedua-duanya.

BAHAGIAN VII

AM

**Ganjaran**

**26.** Agensi penguatkuasaan boleh memerintahkan apa-apa ganjaran
yang difikirkannya patut untuk dibayar kepada pemberi maklumat
bagi—

_(a)_ apa-apa pendedahan kelakuan tidak wajar; atau

_(b)_ apa-apa aduan tindakan yang memudaratkan sebagai
tindakan balas terhadap pendedahan kelakuan tidak
wajar,

yang membawa kepada pengesanan kes kelakuan tidak wajar
atau tindakan yang memudaratkan atau pendakwaaan orang yang
terhadapnya pendedahan kelakuan tidak wajar itu dibuat atau
orang yang melakukan tindakan yang memudaratkan itu.


-----

_Perlindungan Pemberi Maklumat_ 25

**Kuasa Menteri untuk membuat peraturan-peraturan**

**27.** (1) Menteri boleh membuat peraturan-peraturan sebagaimana
yang perlu atau suai manfaat bagi maksud melaksanakan peruntukan
Akta ini.

(2) Tanpa menjejaskan keluasan kuasa yang diberikan di bawah
subseksyen (1), Menteri boleh membuat peraturan-peraturan bagi
semua atau mana-mana maksud yang berikut:

_(a)_ memperuntukkan bentuk apa-apa notis, perintah, perisytiharan
atau perkara lain di bawah Akta ini; dan

_(b)_ memperuntukkan penyampaian atau penghantarserahan
apa-apa notis, perintah, petunjuk, arahan, kehendak atau
perkara lain yang dibuat dengan sah di bawah Akta
ini.

HURAIAN

Rang Undang-Undang ini bertujuan untuk membanteras rasuah dan salah
laku lain dalam sektor awam dan swasta. Bagi mencapai objektif ini, orang
awam mesti digalakkan dan dipermudahkan untuk mendedahkan apa-apa
perbuatan rasuah dan salah laku lain yang termasuk dalam lingkungan kelakuan
tidak wajar di bawah Rang Undang-Undang ini. Untuk menggalakkan dan
memudahkan pendedahan kelakuan tidak wajar, Rang Undang-Undang ini
bertujuan untuk mengadakan peruntukan bagi perlindungan kepada mana-mana
orang yang membuat pendedahan sedemikian yang hendaklah digelar pemberi
maklumat. Rang Undang-Undang ini memberikan seseorang pemberi maklumat
perlindungan maklumat sulit, kekebalan daripada tindakan sivil dan jenayah
dan perlindungan terhadap tindakan yang memudaratkan. Selain memberikan
perlindungan sedemikian kepada pemberi maklumat, Rang Undang-Undang
ini selanjutnya bertujuan untuk memberi agensi penguatkuasaan kuasa untuk
menjalankan penyiasatan terhadap kelakuan tidak wajar dan terhadap aduan
tindakan yang memudaratkan dan memberi mahkamah kuasa untuk membuat
perintah bagi remedi. Kuasa ini untuk memastikan bahawa pendedahan kelakuan
tidak wajar diuruskan dengan sewajarnya dan pemberi maklumat dilindungi
secukupnya.

2. Bahagian I Rang Undang-Undang ini memperkatakan perkara
permulaan.

_Fasal 1_ mengandungi tajuk ringkas dan kuasa Menteri untuk menetapkan
tarikh permulaan kuat kuasa Rang Undang-Undang ini.

_Fasal 2_ mengandungi tafsiran perkataan dan ungkapan yang digunakan
dalam Rang Undang-Undang ini.


-----

26 _Rang Undang-Undang_

3. Bahagian II Rang Undang-Undang ini menyatakan peruntukan yang
berhubungan dengan pentadbiran.

_Fasal 3_ memperuntukkan bahawa agensi penguatkuasaan mempunyai
arahan am, kawalan dan penyeliaan ke atas semua perkara berhubung dengan
perlindungan pemberi maklumat. Ia selanjutnya menghuraikan kuasa am agensi
penguatkuasaan.

_Fasal 4 bertujuan untuk memberi Menteri kuasa untuk mengeluarkan arahan_
tentang penjalanan kuasa, budi bicara dan kewajipan agensi penguatkuasaan.

_Fasal 5 bertujuan untuk_ membenarkan agensi penguatkuasaan bekerjasama
dengan agensi penguatkuasaan lain, mana-mana jabatan Kerajaan Persekutuan
atau Negeri atau mana-mana orang lain sekiranya ada keperluan. Apabila
permintaan dibuat oleh agensi penguatkuasaan, mana-mana orang hendaklah
memberi agensi penguatkuasaan bantuan yang perlu.

4. Bahagian III Rang Undang-Undang ini memperkatakan perlindungan
pemberi maklumat.

_Fasal 6_ bertujuan untuk membenarkan pendedahan oleh mana-mana orang
bahawa mana-mana orang lain telah melibatkan diri, sedang melibatkan diri
atau bersedia untuk melibatkan diri dalam kelakuan tidak wajar. Pendedahan
sedemikian boleh dibuat secara lisan atau bertulis kepada mana-mana agensi
penguatkuasaan berdasarkan kepercayaannya yang munasabah. _Fasal ini_
selanjutnya memperuntukkan bahawa pendedahan kelakuan tidak wajar boleh
dibuat terhadap seseorang ahli Parlimen atau ahli Dewan Undangan Negeri.
Mana-mana peruntukan dalam apa-apa kontrak kerja adalah terbatal setakat
yang ia bertujuan untuk menghalang pendedahan kelakuan tidak wajar.

_Fasal 7_ bertujuan untuk mengadakan peruntukan bagi perlindungan yang
hendaklah dinikmati oleh seseorang pemberi maklumat apabila sesuatu pendedahan
kelakuan tidak wajar diterima oleh mana-mana agensi penguatkuasaan. Bentuk
perlindungan yang diberikan kepada seseorang pemberi maklumat adalah
perlindungan maklumat sulit, kekebalan daripada tindakan sivil dan jenayah
dan perlindungan terhadap tindakan yang memudaratkan. Perlindungan terhadap
tindakan yang memudaratkan juga diperluaskan kepada mana-mana orang yang
mempunyai hubungan atau kaitan dengan pemberi maklumat. Matlamat utama
perlindungan diberikan kepada pemberi maklumat ialah untuk menggalakkan
pemberi maklumat tampil ke hadapan untuk membuat pendedahan kelakuan
tidak wajar dengan menyingkirkan apa-apa jenis kebimbangan atau risiko yang
boleh menghalangnya daripada membuat pendedahan sedemikian.

_Fasal 8_ bertujuan untuk mengenakan obligasi statutori untuk menyimpan
maklumat sulit ke atas mana-mana orang yang membuat atau menerima
pendedahan kelakuan tidak wajar atau memperoleh maklumat sulit dalam
perjalanan penyiasatan. Ia selanjutnya mengadakan peruntukan bagi pelanggaran
obligasi sedemikian sebagai suatu kesalahan. Fasal ini juga melarang pendedahan
butiran yang membawa atau mungkin membawa kepada pemberi maklumat
diketahui semasa apa-apa prosiding.


-----

_Perlindungan Pemberi Maklumat_ 27

_Fasal 9_ bertujuan untuk memberikan kekebalan daripada liabiliti sivil dan
jenayah atau apa-apa liabiliti yang berbangkit melalui proses pentadbiran
kepada seseorang pemberi maklumat bagi menggalakkan seseorang pemberi
maklumat untuk tampil ke hadapan untuk mendedahkan kelakuan tidak wajar
tanpa kebimbangan.

_Fasal 10_ bertujuan untuk melarang mana-mana orang daripada mengambil
apa-apa bentuk tindakan yang memudaratkan terhadap seseorang pemberi
maklumat atau mana-mana orang yang mempunyai hubungan atau kaitan dengan
pemberi maklumat itu sebagai tindakan balas kepada pendedahan kelakuan tidak
wajar. _Fasal ini menyatakan hal keadaan di mana sesuatu tindakan terjumlah_
kepada tindakan yang memudaratkan. Ia selanjutnya mengadakan peruntukan
bagi pelanggaran larangan sedemikian sebagai suatu kesalahan.

_Fasal 11 memperkatakan_ hal keadaan yang perlindungan pemberi maklumat
dibatalkan yang termasuk penglibatan pemberi maklumat itu sendiri dalam
kelakuan tidak wajar, pendedahan itu adalah remeh atau menyusahkan dan
pendedahan itu dibuat untuk mengelak tindakan tatatertib. Dalam keadaan
perlindungan pemberi maklumat dibatalkan, pemberi maklumat hendaklah
dimaklumkan dan jika dia tidak berpuas hati dengan pembatalan itu, pemberi
maklumat boleh merayu terhadap keputusan itu kepada mahkamah.

5. Bahagian IV Rang Undang-Undang ini mengandungi peruntukan yang
berhubungan dengan pengurusan pendedahan kelakuan tidak wajar.

_Fasal 12 bertujuan untuk mengadakan peruntukan bagi agensi penguatkuasaan_
yang menerima pendedahan kelakuan tidak wajar untuk menjalankan penyiasatan
terhadap pendedahan sedemikian dan menyediakan laporan.

_Fasal 13 menyatakan bahawa jika laporan yang disediakan oleh agensi_
penguatkuasaan mendapati bahawa tiada kes yang berasas, pemberi maklumat
hendaklah diberitahu. Sebaliknya, jika laporan itu mendapati bahawa terdapat
kesalahan tatatertib, kes itu hendaklah dirujuk kepada pihak berkuasa badan
awam atau badan swasta yang berkenaan yang hendaklah memaklumkan agensi
penguatkuasaan langkah yang telah diambil atau akan diambil atau sebab tidak
mengambil tindakan. Agensi penguatkuasaan boleh melaporkan kepada Menteri
jika tiada tindakan telah diambil atau tindakan yang diambil tidak memadai.
Selain itu, jika laporan itu mendapati bahawa terdapat kesalahan jenayah dan
Pendakwa Raya memutuskan untuk mendakwa, agensi penguatkuasaan perlu
memperoleh laporan berkala atau jika Pendakwa Raya memutuskan untuk tidak
mendakwa, agensi penguatkuasaan perlu memaklumkan pemberi maklumat.
_Fasal_ ini juga menghendaki agensi penguatkuasaan untuk memaklumkan
pemberi maklumat hasil penyiasatan dan tindakan yang diambil.

6. Bahagian V Rang Undang-Undang ini mengandungi peruntukan yang
berhubungan dengan aduan tindakan yang memudaratkan dan remedi.

_Fasal 14 bertujuan untuk membenarkan agensi penguatkuasaan menjalankan_
penyiasatan terhadap aduan tindakan yang memudaratkan. Ia selanjutnya
menghendaki agensi penguatkuasaan untuk merekodkan dapatannya dan
merujukkan perkara itu kepada Pendakwa Raya setelah selesai membuat


-----

28 _Rang Undang-Undang_

penyiasatan terhadap aduan tindakan yang memudaratkan. Jika penyiasatan itu
menunjukkan bahawa tiada kes yang berasas, pemberi maklumat hendaklah
dimaklumkan. Sebaliknya, jika penyiasatan itu menunjukkan bahawa terdapat
kesalahan tatatertib, kes itu hendaklah dirujuk kepada pihak berkuasa badan
awam atau badan swasta yang berkenaan yang hendaklah memaklumkan agensi
penguatkuasaan itu langkah yang diambil atau akan diambil atau sebab tidak
mengambil tindakan. Agensi penguatkuasaan boleh melaporkan kepada Menteri
jika tiada tindakan telah diambil atau tindakan yang diambil tidak memadai.
Selain itu, jika penyiasatan itu menunjukkan bahawa terdapat kesalahan jenayah
dan Pendakwa Raya memutuskan untuk mendakwa, agensi penguatkuasaan
perlu memperoleh laporan berkala atau jika Pendakwa Raya memutuskan
untuk tidak mendakwa, agensi penguatkuasaan perlu memaklumkan pemberi
maklumat. Jika sesuatu pertuduhan dibuat, apa-apa keterangan boleh digunakan
untuk prosiding tertakluk kepada _fasal 8._ _Fasal ini juga menghendaki agensi_
penguatkuasaan untuk memaklumkan pemberi maklumat hasil penyiasatan dan
tindakan yang diambil.

_Fasal 15 memberi kuasa kepada agensi penguatkuasaan untuk memfailkan_
permohonan kepada mahkamah atas permintaan pemberi maklumat untuk
menuntut remedi yang ada iaitu ganti rugi atau pampasan, injunksi atau
apa-apa relief lain sebagaimana yang difikirkan patut oleh mahkamah. _Fasal_
ini juga menghendaki seseorang pemberi maklumat atau mana-mana orang
yang mempunyai hubungan atau kaitan dengan pemberi maklumat itu yang
bercadang untuk menuntut remedi yang diperuntukkan melalui orang lain supaya
memberitahu agensi penguatkuasaan tentang cadangan itu untuk membolehkan
agensi penguatkuasaan membuat permohonan kepada mahkamah untuk melepaskan
dirinya atau berhenti daripada mewakili pemberi maklumat atau orang itu.
Apabila agensi penguatkuasaan mendapati bahawa pemberi maklumat atau
orang itu telah menuntut remedi melalui orang lain, agensi penguatkuasaan
juga boleh melepaskan dirinya atau berhenti daripada perwakilan. Pemberi
maklumat atau orang itu kemudiannya hendaklah membayar ganti kepada
agensi penguatkuasaan bagi apa-apa perbelanjaan yang telah ditanggung.

_Fasal 16_ mengenakan liabiliti ke atas mana-mana orang yang membuat
tindakan yang memudaratkan sebagai tindakan balas terhadap pemberi maklumat
atau mana-mana orang yang mempunyai hubungan atau kaitan dengan pemberi
maklumat. Liabiliti ini hendaklah ditanggung oleh orang itu dalam kapasiti
perseorangannya. Walaupun terdapat hak bagi ganti rugi, pemberi maklumat
atau mana-mana orang yang mempunyai hubungan atau kaitan dengan pemberi
maklumat boleh juga memohon bagi apa-apa hak atau remedi lain yang boleh
didapati di bawah mana-mana undang-undang bertulis yang lain.

_Fasal 17_ bertujuan untuk memberi mahkamah kuasa untuk memberikan
perintah injunksi terhadap mana-mana orang yang mengambil tindakan yang
memudaratkan terhadap seseorang pemberi maklumat atau mana-mana orang
yang mempunyai hubungan atau kaitan dengan pemberi maklumat itu.

_Fasal 18_ memberi mahkamah kuasa untuk membuat perintah terhadap
orang yang mengambil tindakan yang memudaratkan sebagai tindakan balas
kepada pendedahan kelakuan tidak wajar. Mahkamah boleh juga membuat
perintah kepada badan awam atau badan swasta untuk mengambil langkah
yang perlu untuk meremedikan seseorang pemberi maklumat atau mana-mana
orang yang mempunyai hubungan atau kaitan dengan pemberi maklumat itu


-----

_Perlindungan Pemberi Maklumat_ 29

akibat daripada tindakan yang memudaratkan. Perintah sedemikian termasuklah
perintah untuk membenarkan pemberi maklumat atau orang itu untuk kembali
bertugas dan perintah untuk mengambil tindakan personel seperti pelantikan,
kenaikan pangkat atau pengembalian jawatan untuk mengembalikan pemberi
maklumat atau orang itu kepada kedudukan yang akan diduduki olehnya jika
tidak kerana tindakan yang memudaratkan itu.

_Fasal 19_ mengadakan peruntukan bagi penempatan semula tempat kerja
kepada pemberi maklumat atau mana-mana orang yang mempunyai hubungan
atau kaitan dengan pemberi maklumat itu melalui permintaan kepada agensi
penguatkuasaan untuk membuat permohonan bagi pihaknya kepada badan awam
atau badan swasta bagi penempatan semula tempat kerjanya untuk mencegah
tindakan balas diambil terhadapnya.

7. Bahagian VI Rang Undang-Undang ini mengandungi peruntukan mengenai
penguatkuasaan, kesalahan dan penalti.

_Fasal 20_ bertujuan untuk memberikan pegawai diberi kuasa semua kuasa
penyiasatan sebagaimana yang diperuntukkan bagi agensi penguatkuasaan di
bawah undang-undang berkaitan.

_Fasal 21 memperuntukkan bahawa membuat pernyataan palsu dalam_
pendedahan kelakuan tidak wajar atau aduan tindakan yang memudaratkan
ialah suatu kesalahan.

_Fasal 22 memperuntukkan bahawa menghalang pegawai diberi kuasa dalam_
melaksanakan kewajipannya ialah suatu kesalahan.

_Fasal 23 memperuntukkan bahawa memusnahkan, memalsukan atau_
menyembunyikan apa-apa dokumen atau benda yang berkaitan dengan sesuatu
penyiasatan ialah suatu kesalahan.

_Fasal 24_ bertujuan untuk mengadakan peruntukan bagi pensubahatan dan
percubaan dalam pelakuan sesuatu kesalahan di bawah Rang Undang-Undang ini
sebagai melakukan kesalahan itu dan boleh dikenakan hukuman dengan penalti
yang sama sebagaimana yang diperuntukkan bagi kesalahan sedemikian.

_Fasal 25_ mengadakan peruntukan bagi penalti am.

8. Bahagian VII Rang Undang-Undang ini memperkatakan peruntukan am.

_Fasal 26 bertujuan untuk memberi agensi penguatkuasaan kuasa untuk_
memberikan ganjaran kepada pemberi maklumat atas peranan pemberi maklumat
itu dalam pengesanan kes kelakuan tidak wajar atau tindakan yang memudaratkan
atau pendakwaan orang yang terhadapnya pendedahan kelakuan tidak wajar
dibuat atau orang yang melakukan tindakan yang memudaratkan. Ganjaran
sedemikian adalah untuk menggalakkan lebih ramai orang yang mempunyai
maklumat mengenai kelakuan tidak wajar untuk membuat pendedahan kepada
agensi penguatkuasaan bagi memastikan kelakuan tidak wajar itu disiasat dan
diambil tindakan sewajarnya.

_Fasal 27_ memberi Menteri kuasa untuk membuat peraturan-peraturan.


-----

30 _Rang Undang-Undang_

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2])2730]


-----

