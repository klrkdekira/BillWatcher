---
Year: 2015
Bill: D.R. 33/2015 - RUU Tabung Angkatan Tentera (Pindaan) 2015 (Lulus)
Title: D.R. 33/2015 - RUU Tabung Angkatan Tentera (Pindaan) 2015 (Lulus)
Download URL: https://www.parlimen.gov.my/files/billindex/pdf/2015/D.R.33-2015(BM).pdf
URL: https://www.parlimen.gov.my/files/billindex/pdf/2015/D.R.33-2015(BM).pdf
---
---
Reading:
D.R. 33/2015
Bacaan Pertama Pada:16/11/2015
Bacaan Kedua Pada:30/11/-0001
Dibentang Oleh:YB Dato' Wira Johari b. Baharum - Timb Menteri Pertahanan
Diluluskan Pada:03/12/2015
Dibentang Oleh:YB Dato' Wira Johari b. Baharum - Timb Menteri Pertahanan
---

_Tabung Angkatan Tentera (Pindaan)_ 1

**D.R. 33/2015**

RANG UNDANG-UNDANG

_b e r n a m a_

Suatu Akta untuk meminda Akta Tabung Angkatan Tentera 1973.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Tabung Angkatan Tentera**
(Pindaan) 2015.

(2) Seksyen 2, perenggan 4 _(c)_, seksyen 5 dan 6,
perenggan 7(a) dan seksyen 9 dan 11 mula berkuat kuasa pada
1 Januari 2016.

**Pindaan seksyen 3**

**2. Akta Tabung Angkatan Tentera 1973 [Akta 101], yang disebut**
“Akta ibu” dalam Akta ini, dipinda dalam seksyen 3 dengan
memasukkan selepas subperenggan (3)(a)(i) subperenggan yang
berikut:

“(ia) pegawai yang mencarum kepada Tabung;”.

**Pindaan seksyen 6**

**3. Subseksyen 6(2) Akta ibu dipinda dengan memotong**
perenggan _(b)._


-----

2 _Rang Undang-Undang_

**Pindaan seksyen 9**

**4. Seksyen 9 Akta ibu dipinda—**

_(a) dalam nota bahu, dengan memasukkan selepas perkataan_

“Caruman wajib” perkataan “askar-lasykar”;

_(b) dalam subseksyen (4), dengan menggantikan perkataan_

“Peraturan Angkatan Tetap (Pencen, Ganjaran dan
Pemberian lain) 1979 [P.U. (A) _77/1979]” dengan perkataan_
“mana-mana undang-undang yang sedang berkuat kuasa
yang berhubungan dengan pencen, ganjaran dan apa-apa
faedah lain yang boleh dipakai pada angkatan tetap”;
dan

_(c) dengan memasukkan selepas subseksyen (4) subseksyen_

yang berikut:

“(5) Jika seseorang askar-lasykar dinaikkan pangkat
menjadi pegawai, pemotongan gajinya di bawah
subseksyen (1) hendaklah terhenti dan hendaklah
diteruskan di bawah seksyen 9a.”.

**Seksyen baharu 9a**

**5. Akta ibu dipinda dengan memasukkan selepas seksyen 9**
seksyen yang berikut:

“Caruman wajib pegawai **kepada Tabung**

**9a. (1) Hendaklah dipotong daripada gaji bulanan seseorang**
pegawai suatu amaun yang sama banyaknya dengan sepuluh
peratus daripada gaji bulanannya itu yang dikira hingga lima
sen yang hampir sekali sebagai carumannya kepada Tabung
dan amaun caruman itu hendaklah dikreditkan kepada akaun
pegawai itu.

(2) Berkenaan dengan tiap-tiap caruman yang dibayar
di bawah subseksyen (1), hendaklah direkodkan suatu caruman
secara isyarat kepada Tabung daripada Kumpulan Wang
Disatukan bagi kredit akaun pegawai itu suatu amaun yang
sama banyaknya dengan lima belas peratus daripada gaji
bulanannya yang dikira hingga lima sen yang hampir sekali.


-----

_Tabung Angkatan Tentera (Pindaan)_ 3

(3) Seseorang pegawai yang mencarum di bawah subseksyen (1)
yang telah menamatkan kurang daripada dua puluh tahun
perkhidmatan dan tidak memilih untuk menerima ganjaran tamat
perkhidmatan hendaklah, apabila genap tempoh perkhidmatannya
menerima amaun yang berikut:

_(a)_ nilai carumannya kepada Tabung dan dividen bagi

tempoh caruman itu;

_(b)_ nilai caruman daripada Kumpulan Wang Disatukan

yang direkodkan mengikut subseksyen (2); dan

_(c)_ caruman secara isyarat oleh Kerajaan yang patut di

bayar kepada pegawai bagi tempoh caruman itu.

(4) Seseorang pegawai yang mencarum di bawah

subseksyen (1) yang telah menamatkan kurang daripada dua
puluh tahun perkhidmatan dan telah memilih untuk menerima
ganjaran tamat perkhidmatan hendaklah, apabila genap tempoh
perkhidmatannya menerima nilai carumannya kepada Tabung
dan dividen bagi tempoh caruman itu.

(5) Seseorang pegawai yang berkelayakan untuk pencen
tetapi menamatkan perkhidmatan dalam mana-mana tempoh
selepas dua puluh tahun sehingga mencapai umur bersara wajib
hendaklah, apabila genap tempoh perkhidmatannya menerima
nilai carumannya kepada Tabung bagi keseluruhan tempoh
perkhidmatannya dan dividen selama tempoh carumannya.

(6) Pembayaran di bawah subseksyen (3) hendaklah dibuat
walaupun pegawai itu diberikan pencen hilang upaya atau
ganjaran hilang upaya menurut peruntukan mana-mana undangundang bertulis yang sedang berkuat kuasa yang berhubungan
dengan pencen, ganjaran atau pemberian atau faedah lain yang
terpakai bagi angkatan tetap.

(7) Jika seseorang pegawai yang mencarum di bawah
subseksyen (1) telah menamatkan dua puluh lima tahun
perkhidmatan atau telah mencapai umur bersara wajib, mengikut
mana-mana yang terdahulu, pemotongan gaji bulanannya
hendaklah terhenti dan caruman secara isyarat kepada Tabung
daripada Kumpulan Wang Disatukan di bawah subseksyen (2)
hendaklah terhenti daripada direkodkan.”.


-----

4 _Rang Undang-Undang_

**Pindaan seksyen 10**

**6. Seksyen 10 Akta ibu dipinda—**

_(a)_ dalam subseksyen (1), dengan menggantikan perkataan

“9” dengan perkataan “9a”; dan

_(b)_ dalam subseksyen (2), dengan memasukkan selepas

perkataan “Subseksyen 9(2)” perkataan “dan 9a(2) dan
seksyen 12”.

**Pindaan seksyen 12**

**7. Seksyen 12 Akta ibu dipinda—**

_(a)_ dalam subseksyen (1)—

(i) dengan memasukkan selepas perkataan “seksyen 9”

perkataan “dan 9a”; dan

(ii) dalam perenggan (c), dengan memasukkan selepas

perkataan “lima puluh tahun” perkataan “dan jika
pencarum seorang pegawai apabila pegawai itu
mencapai umur bersara wajib”; dan

_(b)_ dalam subseksyen (2), dengan memasukkan selepas

perkataan “suatu rumah kediaman di atasnya” perkataan
“atau apa-apa maksud lain yang ditetapkan oleh Lembaga”.

**Seksyen baharu 12a**

**8. Akta ibu dipinda dengan memasukkan selepas seksyen 12**
seksyen yang berikut:

“Lembaga menetapkan terma dan syarat pengeluaran, dsb.

**12** **a.** Lembaga, dengan kelulusan Menteri, hendaklah

menetapkan terma dan syarat bagi pengeluaran amaun daripada
Tabung, peratusan caruman pencarum yang boleh keluarkan dan
apa-apa perkara yang berkaitan dengan pengeluaran itu.”.


-----

_Tabung Angkatan Tentera (Pindaan)_ 5

**Pindaan seksyen 13**

**9. Seksyen 13 Akta ibu dipinda dalam perenggan** _(b) dengan_
memasukkan selepas perkataan “9(2)” perkataan “atau 9a(2)”.

**Pindaan seksyen 14**

**10. Seksyen 14 Akta ibu dipinda dengan memasukkan selepas**
perkataan kelulusan” perkataan “Menteri dan”.

**Pindaan seksyen 15c**

**11. Subseksyen 15c(2) Akta ibu dipinda dengan memasukkan**
selepas perkataan “seksyen 9” perkataan “, 9a”.

**Pindaan seksyen 22**

**12. Seksyen 22 Akta ibu dipinda dengan memotong**
perenggan _(gb)._

**Peruntukan kecualian dan peralihan**

**13.** (1) Seksyen 9a Akta ibu yang dimasukkan oleh seksyen 5
Akta ini tidak terpakai bagi pegawai yang ditauliahkan sebelum
1 Januari 2016 melainkan jika pegawai itu telah memilih untuk
mencarum di bawah seksyen 9a itu dalam masa yang ditentukan
oleh Lembaga.

(2) Seseorang pegawai yang telah membuat caruman sukarela
di bawah seksyen 10 Akta ibu sebelum 1 Januari 2016 boleh,
pada atau selepas 1 Januari 2016, terus mencarum di bawah
seksyen 10 itu atau memilih untuk mencarum di bawah
seksyen 9a Akta ibu, sebagaimana yang dimasukkan oleh
seksyen 5 Akta ini, dalam masa yang ditentukan oleh Lembaga.

(3) Jika seseorang pegawai yang disebut dalam subseksyen (2)
telah memilih untuk mencarum di bawah seksyen 9a, pemotongan
gajinya di bawah seksyen 10 Akta ibu hendaklah terhenti.


-----

6 _Rang Undang-Undang_

(4) Seseorang pegawai yang disebut dalam subseksyen (2)
yang telah memilih untuk tidak mencarum di bawah seksyen 9a
dan tidak menyambung carumannya di bawah seksyen 10 boleh
memohon untuk pengeluaran apa-apa amaun yang ada dalam
kredit akaunnya dalam masa yang ditentukan oleh Lembaga.

(5) Pada tarikh permulaan kuat kuasa seksyen 12 Akta ini,
apa-apa peraturan-peraturan yang dibuat di bawah perenggan 22(gb)
Akta ibu sebelum tarikh permulaan kuat kuasa seksyen 12 Akta
ini hendaklah terus kekal berkuat kuasa dan mempunyai kesan
sepenuhnya, dan bagi maksud itu hendaklah dianggap seolah-olah
perenggan 22(gb) Akta ibu tidak dipotong, sehinggalah Lembaga
menjalankan kuasanya di bawah seksyen 12a Akta ibu bilamana
Lembaga, dengan kelulusan Menteri, hendaklah membatalkan
peraturan-peraturan itu.

HURAIAN

Rang Undang-Undang ini bertujuan untuk meminda Akta Tabung Angkatan
Tentera 1973 (“Akta 101”).

2. Fasal 1 mengandungi tajuk ringkas dan tarikh permulaan kuat kuasa Akta
yang dicadangkan.

3. _Fasal 2 bertujuan untuk memasukkan subperenggan baru (ia) ke dalam_
perenggan 3(3)(a) Akta 101 bagi meliputi pegawai sebagai penerima faedah
persaraan dan faedah lain.

4. Fasal 3 bertujuan untuk meminda seksyen 6 Akta 101 untuk mengeluarkan
Gabenor atau Timbalan Gabenor Bank Negara daripada Panel Pelaburan Tabung
Angkatan Tentera (“Tabung”).

5. _Subfasal 4(b) bertujuan untuk meminda subseksyen 9(4) Akta 101 bagi_
menggantikan sebutan khusus tentang Peraturan Angkatan Tetap (Pencen,
Ganjaran dan Pemberian lain) 1979 [P.U. (A) 77/1979] dengan sebutan umum
tentang mana-mana undang-undang yang sedang berkuat kuasa berhubung dengan
pencen, ganjaran atau faedah lain yang terpakai bagi angkatan tetap. Subfasal 4(c)
bertujuan untuk memasukkan subseksyen baharu 9(5) ke dalam Akta 101 bagi
memperuntukkan bahawa apabila seseorang askar-lasykar dinaikkan pangkat
sebagai pegawai, carumannya kepada Tabung sebagai askar-lasykar hendaklah
terhenti dan digantikan dengan carumannya sebagai pegawai.

6. Fasal 5 bertujuan untuk memasukkan seksyen baharu 9a ke dalam
Akta 101. Seksyen baharu 9a yang dicadangkan bertujuan untuk mengenakan
caruman wajib ke atas pegawai kepada Tabung.


-----

_Tabung Angkatan Tentera (Pindaan)_ 7

7. Subfasal 7(b) bertujuan untuk meminda subseksyen 12(2) Akta 101 bagi
memperuntukkan pengeluaran caruman bagi apa-apa maksud yang ditentukan
oleh Lembaga. Pada masa kini pengeluaran hanya dibenarkan bagi membeli
rumah kediaman atau tanah bagi tujuan membina rumah kediaman di atas
tanah tersebut.

8. Fasal 8 bertujuan untuk memasukkan seksyen baharu 12a ke dalam
Akta 101. Seksyen baharu 12a yang dicadangkan bertujuan untuk membenarkan
Lembaga, dengan kelulusan Menteri, untuk mengawal selia secara pentadbiran
terma dan syarat bagi pengeluaran caruman daripada Tabung, peratusan caruman
pencarum yang boleh dikeluarkan dan apa-apa perkara lain yang berkaitan
dengannya.

9. Fasal 10 bertujuan untuk meminda seksyen 14 Akta 101 bagi menghendaki
Lembaga untuk mendapatkan kelulusan Menteri Pertahanan dan Menteri
Kewangan sebelum Lembaga membuat pinjaman kewangan selaras dengan
seksyen 5 Akta Badan Berkanun (Kuasa Meminjam) 1999 [Akta 589] yang
merupakan undang-undang pemakaian umum berhubung dengan pinjaman
kewangan yang terpakai bagi badan-badan berkanun.

10. _Fasal 12 bertujuan untuk memotong perenggan 22(gb) Akta 101 yang_

berbangkit daripada seksyen baharu 12a yang membenarkan Lembaga untuk
mengawal selia secara pentadbiran perkara-perkara yang pada masa kini
ditetapkan dalam peraturan-peraturan yang dibuat di bawah perenggan 22(gb)
Akta 101.

11. _Fasal 13 bertujuan untuk mengadakan peruntukan kecualian dan peralihan_

bagi opsyen untuk pegawai yang membuat caruman sukarela sebelum permulaan
kuat kuasa Akta yang dicadangkan dan pegawai yang ditauliah sebelum
permulaan kuat kuasa Akta yang dicadangkan.

12. Pindaan lain yang tidak diperkatakan secara khusus adalah pindaan kecil

atau berbangkit.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya tidak dapat ditentukan sekarang ini.

[PN(U2)2836]


-----

