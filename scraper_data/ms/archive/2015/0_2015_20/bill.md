---
Year: 2015
Bill: D.R. 38/2015 - RUU Majlis Keselamatan Negara 2015 (Lulus)
Title: D.R. 38/2015 - RUU Majlis Keselamatan Negara 2015 (Lulus)
Download URL: https://www.parlimen.gov.my/files/billindex/pdf/2015/D.R.38-2015(BM).pdf
URL: https://www.parlimen.gov.my/files/billindex/pdf/2015/D.R.38-2015(BM).pdf
---
---
Reading:
D.R. 38/2015
Bacaan Pertama Pada:01/12/2015
Bacaan Kedua Pada:30/11/-0001
Dibentang Oleh:YB Dato` Seri  Dr Shahidan Kasim - Menteri di JPM
Diluluskan Pada:
Dibentang Oleh:
---

_Majlis Keselamatan Negara_ 1

**D.R. 38/2015**

RANG UNDANG-UNDANG MAJLIS

KESELAMATAN NEGARA 2015

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

MAJLIS KESELAMATAN NEGARA

3. Penubuhan Majlis Keselamatan Negara

4. Fungsi Majlis

5. Kuasa Majlis

6. Keanggotaan Majlis

7. Mesyuarat

8. Tatacara mesyuarat

9. Penjalanan sementara fungsi Pengerusi

10. Majlis boleh mengundang orang lain untuk menghadiri mesyuarat

11. Tatacara

12. Majlis boleh menubuhkan jawatankuasa

13. Setiausaha Majlis

14. Dana

Bahagian III

KEWAJIPAN KETUA PENGARAH KESELAMATAN NEGARA

DAN ENTITI KERAJAAN

15. Pelantikan Ketua Pengarah Keselamatan Negara dan pegawai

16. Kewajipan dan kuasa Ketua Pengarah

17. Kewajipan Entiti Kerajaan berhubung dengan maklumat atau risikan


-----

_Rang Undang-Undang_

Bahagian IV

PERISYTIHARAN KAWASAN KESELAMATAN

_Fasal_

18. Perisytiharan kawasan keselamatan

19. Perintah eksekutif Majlis

20. Pengarah Operasi

21. Kewajipan dan kuasa Pengarah Operasi

Bahagian V

KUASA KHAS PENGARAH OPERASI DAN PASUKAN KESELAMATAN

YANG DIKERAH TUGAS KE KAWASAN KESELAMATAN

22. Penahanan masuk dan pemindahan orang

23. Perintah berkurung

24. Kuasa untuk mengawal pergerakan, jalan, dsb.

25. Kuasa menangkap

26. Kuasa untuk memeriksa dan menyita

27. Kuasa untuk menggeledah premis bagi benda berbahaya

28. Kuasa untuk memeriksa orang bagi benda berbahaya

29. Kuasa untuk menyita kenderaan, vesel, pesawat udara atau pengangkut

30. Kuasa untuk mengambil milikan sementara tanah, bangunan atau harta
alih

31. Permintaan bagi penggunaan sumber

32. Pampasan

33. Kuasa untuk memerintahkan pemusnahan bangunan tertentu yang tidak
dihuni

34. Penggunaan kekerasan yang munasabah dan perlu

35. Kuasa untuk mengetepikan inkues, dsb.

36. Penyerahan orang yang ditangkap dan benda yang disita kepada polis

Bahagian VI

AM

37. Obligasi kerahsiaan

38. Perlindungan terhadap guaman dan prosiding undang-undang

39. Pekhidmat awam

40. Akta Perlindungan Pihak Berkuasa Awam 1948


-----

_Majlis Keselamatan Negara_

_Fasal_

41. Pendakwaan

42. Peraturan-peraturan


Bahagian VII

KECUALIAN

43. Majlis Keselamatan Negara yang sedia ada

44. Jawatankuasa yang sedia ada


-----

_Rang Undang-Undang_


-----

_Majlis Keselamatan Negara_ 5

RANG UNDANG-UNDANG

_b e r n a m a_

Suatu Akta untuk mengadakan peruntukan bagi penubuhan Majlis
Keselamatan Negara, perisytiharan kawasan keselamatan, kuasa
khas Pasukan Keselamatan di dalam kawasan keselamatan dan
perkara lain yang berhubungan dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Majlis Keselamatan**
Negara 2015.

(2) Akta ini mula berkuat kuasa pada tarikh yang ditetapkan
oleh Perdana Menteri melalui pemberitahuan dalam _Warta._

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“angkatan tentera” mempunyai erti yang diberikan kepadanya
dalam Akta Angkatan Tentera 1972 [Akta 77];


-----

6 _Rang Undang-Undang_

“benda berbahaya” termasuklah senjata api, amunisi, bahan
letupan, senjata atau apa-apa benda lain yang semunasabahnya
mungkin digunakan untuk menyebabkan kerosakan serius kepada
harta, atau kematian atau kecederaan serius kepada seseorang;

“Entiti Kerajaan” termasuklah—

_(a) mana-mana kementerian, jabatan, pejabat, agensi, pihak_

berkuasa, suruhanjaya, jawatankuasa, lembaga atau
majlis bagi Kerajaan Persekutuan, atau bagi mana-mana
Kerajaan Negeri, yang ditubuhkan di bawah mana-mana
undang-undang bertulis atau selainnya;

_(b) mana-mana pihak berkuasa tempatan; dan_

_(c) Pasukan Keselamatan;_

“kawasan keselamatan” ertinya mana-mana kawasan yang
diisytiharkan oleh Perdana Menteri di bawah seksyen 18;

“Ketua Pengarah” ertinya Ketua Pengarah Keselamatan Negara
yang dilantik di bawah seksyen 15;

“Majlis” ertinya Majlis Keselamatan Negara yang ditubuhkan
di bawah seksyen 3;

“Pasukan Keselamatan” ertinya—

_(a) Polis Diraja Malaysia, Sukarelawan Simpanan Polis Diraja_

Malaysia dan Polis Bantuan yang disebut dalam Akta
Polis 1967 [Akta 344];

_(b) angkatan tentera;_

_(c) mana-mana angkatan yang merupakan angkatan pelawat_

bagi maksud Bahagian I Akta Angkatan Pelawat 1960

[Akta 432]; atau

_(d) Agensi Penguatkuasaan Maritim Malaysia yang_

ditubuhkan di bawah Akta Agensi Penguatkuasaan
Maritim Malaysia 2004 [Akta 633];

“Pengarah Operasi” ertinya mana-mana orang yang dilantik
oleh Majlis di bawah seksyen 20;


-----

_Majlis Keselamatan Negara_ 7

“Pengerusi” ertinya Pengerusi Majlis yang disebut dalam
seksyen 6;

“perisytiharan” ertinya perisytiharan kawasan keselamatan yang
dibuat di bawah seksyen 18.

Bahagian II

MAJLIS KESELAMATAN NEGARA

**Penubuhan Majlis Keselamatan Negara**

**3. (1) Suatu majlis dengan nama “Majlis Keselamatan Negara”**
ditubuhkan.

(2) Majlis hendaklah menjadi pihak berkuasa pusat bagi Kerajaan
untuk mempertimbangkan perkara berkenaan dengan keselamatan
negara.

**Fungsi Majlis**

**4. Majlis hendaklah mempunyai fungsi yang berikut:**

_(a) untuk merumuskan dasar dan langkah strategik mengenai_

keselamatan negara, termasuklah kedaulatan, integriti
wilayah, pertahanan, kestabilan sosio-politik, kestabilan
ekonomi, sumber strategik, perpaduan negara dan
kepentingan lain yang berhubung dengan keselamatan
negara;

_(b) untuk memantau pelaksanaan dasar dan langkah strategik_

mengenai keselamatan negara;

_(c) untuk memberi nasihat mengenai perisytiharan kawasan_

keselamatan; dan

_(d) untuk melaksanakan apa-apa fungsi lain yang berhubung_

dengan keselamatan negara bagi pelaksanaan yang wajar
Akta ini.


-----

8 _Rang Undang-Undang_

**Kuasa Majlis**

**5. Walau apa pun mana-mana undang-undang bertulis yang lain,**
Majlis hendaklah mempunyai kuasa untuk melakukan segala benda
yang perlu atau suai manfaat bagi atau yang berkaitan dengan
pelaksanaan fungsinya termasuklah—

_(a) untuk mengawal dan menyelaras Entiti Kerajaan dalam_

operasi yang berkenaan dengan keselamatan negara; dan

_(b) untuk mengeluarkan arahan kepada mana-mana Entiti_

Kerajaan dalam perkara yang berkenaan dengan keselamatan
negara.

**Keanggotaan Majlis**

**6. Majlis hendaklah terdiri daripada anggota yang berikut:**

_(a) Perdana Menteri sebagai Pengerusi;_

_(b) Timbalan Perdana Menteri sebagai Timbalan Pengerusi;_

_(c) Menteri yang dipertanggungkan dengan tanggungjawab_

bagi pertahanan;

_(d) Menteri yang dipertanggungkan dengan tanggungjawab_

bagi hal ehwal dalam negeri;

_(e)_ Menteri yang dipertanggungkan dengan tanggungjawab

bagi komunikasi dan multimedia;

_(f) Ketua Setiausaha Negara;_

_(g) Panglima Angkatan Tentera; dan_

_(h) Ketua Polis Negara._

**Mesyuarat**

**7. (1) Majlis hendaklah mengadakan mesyuaratnya seberapa**
kerap yang perlu tetapi tidak kurang daripada sekali dalam setiap
tiga bulan.

(2) Mesyuarat hendaklah diadakan pada masa dan di tempat
yang ditentukan oleh Pengerusi.


-----

_Majlis Keselamatan Negara_ 9

**Tatacara mesyuarat**

**8. (1) Pengerusi hendaklah mempengerusikan semua mesyuarat**
Majlis.

(2) Jika Pengerusi tidak hadir pada mana-mana mesyuarat
Majlis, dia boleh melantik Timbalan Pengerusi atau, dalam
ketidakhadiran Timbalan Pengerusi, seorang anggota Majlis, untuk
menggantikannya sebagai pengerusi mesyuarat itu.

(3) Kuorum Majlis ialah lima.

**Penjalanan sementara fungsi Pengerusi**

**9. (1) Timbalan Pengerusi hendaklah bertindak sebagai Pengerusi**
selama tempoh—

_(a) jawatan Pengerusi kosong;_

_(b) Pengerusi tidak hadir bertugas atau tidak ada di Malaysia;_

atau

_(c) Pengerusi, kerana apa-apa sebab lain, tidak dapat menjalankan_

fungsinya.

(2) Timbalan Pengerusi hendaklah, dalam tempoh dia menjalankan
fungsi Pengerusi di bawah seksyen ini, disifatkan sebagai Pengerusi.

**Majlis boleh mengundang orang lain untuk menghadiri**
**mesyuarat**

**10. Majlis boleh mengundang mana-mana orang yang bukan**
anggota Majlis untuk menghadiri mesyuaratnya bagi menasihati
Majlis mengenai apa-apa perkara yang sedang dibincangkan.

**Tatacara**

**11. Tertakluk kepada Akta ini, Majlis boleh menentukan tatacaranya**
sendiri.


-----

10 _Rang Undang-Undang_

**Majlis boleh menubuhkan jawatankuasa**

**12. (1) Majlis boleh menubuhkan apa-apa jawatankuasa yang**
difikirkannya perlu atau suai manfaat untuk membantunya dalam
melaksanakan fungsinya.

(2) Majlis boleh melantik mana-mana orang untuk menjadi
anggota mana-mana jawatankuasa yang ditubuhkan di bawah
subseksyen (1).

(3) Majlis boleh melantik mana-mana anggotanya atau mana-mana
orang lain untuk menjadi pengerusi jawatankuasa yang ditubuhkan
di bawah seksyen ini.

(4) Jawatankuasa hendaklah tertakluk kepada dan bertindak
mengikut apa-apa arahan yang diberikan oleh Majlis.

(5) Jawatankuasa hendaklah bermesyuarat seberapa kerap yang
perlu pada masa dan di tempat yang ditentukan oleh pengerusi
jawatankuasa itu.

(6) Jawatankuasa boleh mengawal selia tatacaranya sendiri.

(7) Jawatankuasa boleh mengundang mana-mana orang lain
untuk menghadiri mana-mana mesyuarat jawatankuasa bagi
maksud menasihati jawatankuasa itu mengenai apa-apa perkara
yang sedang dibincangkan.

**Setiausaha Majlis**

**13. (1) Ketua Pengarah hendaklah menjadi Setiausaha Majlis.**

(2) Setiausaha hendaklah bertanggungjawab—

_(a) bagi keseluruhan pentadbiran dan pengurusan fungsi dan_

hal ehwal harian Majlis; dan

_(b) bagi penjalanan apa-apa kewajipan lain sebagaimana yang_

diarahkan oleh Majlis.

(3) Setiausaha hendaklah, dalam menjalankan tanggungjawabnya,
bertindak di bawah arahan Majlis.


-----

_Majlis Keselamatan Negara_ 11

**Dana**

**14. Kerajaan hendaklah mengadakan dana yang mencukupi bagi**
Majlis setiap tahun untuk membolehkan Majlis melaksanakan
fungsinya di bawah Akta ini.

Bahagian III

KEWAJIPAN KETUA PENGARAH KESELAMATAN NEGARA DAN

ENTITI KERAJAAN

**Pelantikan Ketua Pengarah Keselamatan Negara dan pegawai**

**15. (1) Perdana Menteri hendaklah, atas syor Ketua Setiausaha**
Negara, melantik seseorang dalam kalangan pegawai awam untuk
menjadi Ketua Pengarah Keselamatan Negara.

(2) Maka hendaklah dilantik Timbalan-timbalan Ketua Pengarah
Keselamatan Negara dan apa-apa bilangan pegawai dan pekhidmat
lain dalam kalangan pegawai awam yang difikirkan perlu atau
suai manfaat bagi maksud menjalankan dan menguatkuasakan
peruntukan Akta ini.

(3) Ketua Pengarah hendaklah bertanggungjawab kepada Majlis
dalam melaksanakan kewajipannya di bawah Akta ini.

(4) Timbalan-timbalan Ketua Pengarah dan mana-mana pegawai
dan pekhidmat lain yang disebut dalam subseksyen (2) hendaklah
tertakluk kepada arahan dan penyeliaan am Ketua Pengarah.

**Kewajipan dan kuasa Ketua Pengarah**

**16. (1) Ketua Pengarah hendaklah mempunyai apa-apa kewajipan**
dan kuasa sebagaimana yang dikenakan ke atasnya atau diberikan
kepadanya oleh Majlis.

(2) Tanpa menjejaskan keluasan subseksyen (1), Ketua Pengarah
hendaklah mempunyai kewajipan yang berikut:

_(a) untuk melaksanakan dasar dan langkah strategik mengenai_

keselamatan negara yang dirumuskan oleh Majlis;


-----

12 _Rang Undang-Undang_

_(b) untuk menyelaras dan memantau pelaksanaan dasar dan_

langkah strategik mengenai keselamatan negara oleh
Entiti Kerajaan;

_(c) untuk menasihati dan membuat syor kepada Majlis mengenai_

langkah strategik yang berkenaan dengan keselamatan
negara;

_(d) untuk mengumpul, menilai, menghubungkaitkan dan_

menyelaras maklumat dan risikan daripada semua Entiti
Kerajaan, dan untuk menyebarkan maklumat dan risikan
itu kepada Entiti Kerajaan sebagaimana yang perlu demi
kepentingan keselamatan negara;

_(e) untuk menyelia dan memantau pelaksanaan perisytiharan_

kawasan keselamatan dan apa-apa perintah eksekutif
yang dikeluarkan;

_(f) untuk mengeluarkan arahan kepada Entiti Kerajaan_

mengenai langkah-langkah keselamatan negara; dan

_(g) untuk melaksanakan apa-apa kewajipan lain sebagaimana_

yang diarahkan oleh Majlis.

(3) Walau apa pun subseksyen (2), fungsi penyeliaan dan
pemantauan yang diberikan kepada Ketua Pengarah tidak meliputi
kawalan operasi Pasukan Keselamatan.

**Kewajipan Entiti Kerajaan berhubung dengan maklumat**
**atau risikan**

**17. (1) Demi kepentingan keselamatan negara, Entiti Kerajaan**
hendaklah dengan serta-merta melaporkan kepada Majlis melalui
Ketua Pengarah apa-apa maklumat atau risikan yang menjejaskan
atau berkemungkinan menjejaskan keselamatan negara berserta
penilaian kebolehpercayaan maklumat atau risikan itu.

(2) Apabila diarahkan oleh Majlis, mana-mana Entiti Kerajaan
atau mana-mana orang hendaklah dengan serta-merta menjadikan
tersedia apa-apa maklumat atau risikan dalam milikannya yang
berhubungan dengan keselamatan negara kepada Majlis melalui
Ketua Pengarah.

(3) Bagi maksud seksyen ini, Majlis boleh mengeluarkan
arahan untuk memudahkan perkongsian maklumat dan risikan
antara Entiti Kerajaan.


-----

_Majlis Keselamatan Negara_ 13

Bahagian IV

PERISYTIHARAN KAWASAN KESELAMATAN

**Perisytiharan kawasan keselamatan**

**18. (1) Jika Majlis menasihati Perdana Menteri bahawa keselamatan**
di dalam mana-mana kawasan di Malaysia diganggu atau diancam
dengan serius oleh mana-mana orang, perkara atau benda yang
menyebabkan atau berkemungkinan untuk menyebabkan bahaya
yang serius kepada orang ramai, atau bahaya yang serius kepada
wilayah, ekonomi, infastruktur utama negara Malaysia atau apa-apa
kepentingan Malaysia yang lain, dan menghendaki tindak balas
negara dengan serta-merta, Perdana Menteri boleh, jika difikirkannya
perlu demi kepentingan keselamatan negara, mengisytiharkan
secara bertulis kawasan itu sebagai kawasan keselamatan.

(2) Suatu perisytiharan yang dibuat di bawah subseksyen (1)
hendaklah—

_(a) terpakai hanya bagi apa-apa kawasan keselamatan yang_

dinyatakan dalam perisytiharan itu; dan

_(b) terhenti berkuat kuasa apabila habis tempoh yang dinyatakan_

dalam subseksyen (3) atau apabila habis tempoh
pembaharuan yang dinyatakan dalam subseksyen (4),
atau mengikut subseksyen (6).

(3) Suatu perisytiharan yang dibuat di bawah subseksyen (1)
hendaklah, tetapi tanpa menjejaskan apa-apa jua yang dibuat
sebelum itu menurut kuasa perisytiharan itu, terhenti berkuat
kuasa apabila habis tempoh enam bulan dari tarikh perisytiharan
itu mula berkuat kuasa.

(4) Walau apa pun subseksyen (3), suatu perisytiharan yang
berkuat kuasa boleh diperbaharui oleh Perdana Menteri dari
semasa ke semasa bagi apa-apa tempoh, yang tidak melebihi
enam bulan pada sesuatu masa, sebagaimana yang dinyatakan
dalam perisytiharan itu.

(5) Suatu perisytiharan yang dibuat di bawah subseksyen (1) dan
pembaharuan perisytiharan yang dibuat di bawah subseksyen (4)
hendaklah disiarkan mengikut apa-apa cara yang difikirkan perlu
oleh Perdana Menteri bagi memberitahu orang awam mengenai
perisytiharan itu.


-----

14 _Rang Undang-Undang_

(6) Suatu perisytiharan yang dibuat di bawah subseksyen (1) dan
pembaharuan perisytiharan yang dibuat di bawah subseksyen (4)
hendaklah disiarkan dalam _Warta dan dibentangkan di Parlimen_
dengan seberapa segera yang mungkin setelah ia dibuat, dan
jika resolusi diluluskan oleh kedua-dua Majlis Parlimen yang
membatalkan perisytiharan itu, ia hendaklah terhenti berkuat kuasa,
walau apa pun subseksyen (3) dan (4), tetapi tanpa menjejaskan
apa-apa jua yang telah dilakukan sebelum itu menurut kuasa
perisytiharan itu.

(7) Walau apa pun apa-apa jua dalam subseksyen (2), (3), (4)
atau (6), Perdana Menteri boleh, pada bila-bila masa, membatalkan
perisytiharan itu.

**Perintah eksekutif Majlis**

**19.** (1) Apabila suatu perisytiharan dibuat di bawah seksyen 18,
Majlis boleh mengeluarkan suatu perintah eksekutif kepada
Pengarah Operasi atau mana-mana Entiti Kerajaan sebagaimana
yang difikirkan perlu oleh Majlis berhubung dengan kawasan
keselamatan itu demi kepentingan keselamatan negara.

(2) Perintah eksekutif yang dikeluarkan oleh Majlis boleh
termasuk pengerahan tugas mana-mana Pasukan Keselamatan
atau mana-mana Entiti Kerajaan lain yang berkaitan ke kawasan
keselamatan itu.

(3) Majlis boleh meminda, menggantikan atau membatalkan
perintah eksekutif yang dikeluarkan di bawah subseksyen (1).

(4) Perintah eksekutif hendaklah terus berkuat kuasa sehingga
ia dibatalkan oleh Majlis tetapi walaupun begitu ia hendaklah
terhenti berkuat kuasa jika perisytiharan yang dibuat di bawah
seksyen 18 terhenti berkuat kuasa atau dibatalkan.

**Pengarah Operasi**

**20. (1) Majlis hendaklah melantik seorang Pengarah Operasi**
untuk menjadi orang yang bertanggungjawab bagi operasi
di dalam suatu kawasan keselamatan.

(2) Pengarah Operasi hendaklah bertanggungjawab kepada
Majlis.


-----

_Majlis Keselamatan Negara_ 15

**Kewajipan dan kuasa Pengarah Operasi**

**21. (1) Pengarah Operasi hendaklah mempunyai kewajipan yang**
berikut:

_(a) untuk menyediakan pelan strategik bagi pengerahan tugas_

Pasukan Keselamatan ke kawasan keselamatan dan untuk
memberikan arahan strategik kepada Pasukan Keselamatan
itu;

_(b) untuk mewujudkan perintah bersepadu bagi Pasukan_

Keselamatan di dalam kawasan keselamatan;

_(c) untuk menyelia, mengawal dan menyelaras pengerahan_

tugas Pasukan Keselamatan ke kawasan keselamatan;
dan

_(d) untuk melaksanakan apa-apa fungsi lain sebagaimana_

yang diarahkan oleh Majlis.

(2) Pengarah Operasi hendaklah mempunyai kuasa untuk
membuat segala benda yang perlu atau suai manfaat bagi atau
yang berkaitan dengan pelaksanaan kewajipannya di dalam kawasan
keselamatan.

(3) Demi kepentingan keselamatan negara, Pengarah Operasi
boleh berhubungan dengan kawasan keselamatan—

_(a) menubuhkan suatu jawatankuasa yang difikirkannya perlu_

atau suai manfaat untuk membantunya dalam menjalankan
kewajipannya; dan

_(b) mengeluarkan arahan kepada mana-mana Entiti Kerajaan_

yang dikerah tugas ke kawasan keselamatan.

(4) Jawatankuasa yang ditubuhkan di bawah perenggan (3)(a)
hendaklah bertanggungjawab kepada Pengarah Operasi.

(5) Entiti Kerajaan yang kepadanya arahan yang disebut dalam
perenggan (3)(b) telah dikeluarkan hendaklah mematuhi arahan
itu.


-----

16 _Rang Undang-Undang_

Bahagian V

KUASA KHAS PENGARAH OPERASI DAN PASUKAN

KESELAMATAN YANG DIKERAH TUGAS KE KAWASAN

KESELAMATAN

**Penahanan masuk dan pemindahan orang**

**22. (1) Pengarah Operasi boleh, melalui perintah bertulis, menahan**
masuk mana-mana orang ke kawasan keselamatan atau mana-mana
bahagian kawasan keselamatan bagi suatu tempoh sebagaimana
yang dinyatakan dalam perintah itu.

(2) Pengarah Operasi boleh, melalui perintah bertulis,
memindahkan mana-mana orang atau kumpulan orang dari kawasan
keselamatan atau mana-mana bahagian kawasan keselamatan, dan
menempatkan semula orang itu atau kumpulan orang itu ke suatu
kawasan sebagaimana yang ditentukan oleh Pengarah Operasi.

(3) Mana-mana orang yang tidak mematuhi perintah di bawah
subseksyen (1) atau (2) melakukan suatu kesalahan dan boleh, apabila
disabitkan, didenda tidak melebihi lima ribu ringgit atau dipenjarakan
selama tempoh tidak melebihi tiga tahun atau kedua-duanya.

**Perintah berkurung**

**23. (1) Pengarah Operasi boleh, secara bertulis, memerintahkan**
semua orang di dalam kawasan keselamatan atau mana-mana
bahagian kawasan keselamatan untuk berada di dalam tempat
kediaman atau bangunan antara apa-apa waktu yang ditentukan
dalam perintah itu melainkan jika dia memiliki suatu permit
bertulis bagi maksud itu yang dikeluarkan oleh Pengarah Operasi.

(2) Tiada perintah di bawah seksyen ini terpakai bagi—

_(a) Yang di-Pertuan Agong, Raja atau Yang di-Pertua Negeri;_

_(b) mana-mana anggota Pasukan Keselamatan atau kakitangan_

Entiti Kerajaan yang lain apabila bertindak dalam
menjalankan tugasnya di dalam kawasan keselamatan;
atau

_(c) mana-mana orang atau golongan orang yang dikecualikan_

daripada perintah itu oleh Pengarah Operasi.


-----

_Majlis Keselamatan Negara_ 17

(3) Mana-mana orang yang tidak mematuhi perintah di bawah
subseksyen (1) melakukan suatu kesalahan dan boleh, apabila
disabitkan, didenda tidak melebihi lima ribu ringgit atau dipenjarakan
selama tempoh tidak melebihi tiga tahun atau kedua-duanya.

**Kuasa untuk mengawal pergerakan, jalan, dsb.**

**24.** (1) Pengarah Operasi boleh mengarahkan mana-mana anggota
Pasukan Keselamatan di dalam kawasan keselamatan—

_(a) untuk mengawal pergerakan mana-mana orang atau_

mana-mana kenderaan, vesel, pesawat udara atau
pengangkut keluar masuk kawasan keselamatan,
termasuklah untuk memberikan arahan untuk meninggalkan
kawasan keselamatan dan untuk tidak membenarkan
kemasukan ke kawasan keselamatan;

_(b) untuk mengawal atau melarang penggunaan mana-mana_

jalan atau laluan air di dalam, atau ruang udara di atas,
mana-mana kawasan keselamatan oleh mana-mana orang
atau mana-mana kenderaan, vesel, pesawat udara atau
pengangkut; atau

_(c) untuk menutup mana-mana jalan atau laluan air di dalam_

kawasan keselamatan.

(2) Jika anggota Pasukan Keselamatan di dalam kawasan
keselamatan atas alasan yang munasabah mempercayai bahawa
terdapat benda berbahaya di dalam atau di atas mana-mana
kenderaan, vesel, pesawat udara atau pengangkut di dalam
kawasan keselamatan itu, anggota Pasukan Keselamatan itu
boleh melakukan apa-apa jua yang perlu untuk memberhentikan
kenderaan, vesel, pesawat udara atau pengangkut itu termasuklah
mendirikan rintangan atau struktur lain.

(3) Jika anggota Pasukan Keselamatan itu memberhentikan
kenderaan, vesel, pesawat udara atau pengangkut, anggota Pasukan
Keselamatan itu tidak boleh menahannya lebih lama daripada
yang munasabah dan perlu untuk memeriksanya dan apa-apa jua
yang dijumpai di dalam atau di atasnya.


-----

18 _Rang Undang-Undang_

**Kuasa menangkap**

**25. Mana-mana anggota Pasukan Keselamatan boleh, tanpa waran,**
menangkap mana-mana orang yang didapati melakukan, didakwa
telah melakukan atau semunasabahnya disyaki telah melakukan
apa-apa kesalahan di bawah mana-mana undang-undang bertulis
di dalam kawasan keselamatan.

**Kuasa untuk memeriksa dan menyita**

**26. (1) Mana-mana anggota Pasukan Keselamatan boleh, tanpa**
waran dan dengan atau tanpa bantuan, memberhentikan dan
memeriksa mana-mana individu, kenderaan, vesel, pesawat
udara atau pengangkut di dalam kawasan keselamatan jika dia
mengesyaki bahawa apa-apa artikel atau benda yang menjadi
keterangan mengenai pelakuan suatu kesalahan terhadap manamana undang-undang bertulis mungkin dijumpai pada individu itu
atau di dalam kenderaan, vesel, pesawat udara atau pengangkut
itu, dan boleh menyita apa-apa artikel atau benda yang dijumpai
sedemikian.

(2) Mana-mana anggota Pasukan Keselamatan boleh, tanpa
waran, memasuki dan menggeledah mana-mana premis atau
tempat jika dia mengesyaki bahawa apa-apa artikel atau benda
yang menjadi keterangan mengenai pelakuan suatu kesalahan
terhadap mana-mana undang-undang bertulis mungkin dijumpai
di premis atau tempat itu, dan boleh menyita apa-apa artikel atau
benda yang dijumpai sedemikian.

**Kuasa untuk menggeledah premis bagi benda berbahaya**

**27. (1) Jika mana-mana anggota Pasukan Keselamatan atas alasan**
yang munasabah mempercayai bahawa—

_(a) terdapat benda berbahaya di dalam mana-mana premis di_

dalam kawasan keselamatan; dan

_(b) adalah perlu atas dasar keterdesakan untuk menjadikan_

benda berbahaya itu selamat atau untuk menghalang ia
digunakan,


-----

_Majlis Keselamatan Negara_ 19

anggota Pasukan Keselamatan itu boleh—

(A) memasuki dan menggeledah premis itu;

(B) menyita apa-apa jua yang dijumpai di premis itu semasa

penggeledahan itu yang dipercayai oleh anggota
Pasukan Keselamatan itu atas alasan yang munasabah
sebagai suatu benda berbahaya; dan

(C) memeriksa mana-mana orang yang berada di atau dekat

dengan premis di mana pemeriksaan itu dijalankan dan
menyita apa-apa benda berbahaya yang dijumpai pada
orang itu yang dipercayai oleh anggota yang memeriksa
itu atas alasan yang munasabah mempunyai benda
berbahaya dalam milikannya.

(2) Jika mana-mana anggota Pasukan Keselamatan menyita
suatu benda berbahaya—

_(a) anggota Pasukan Keselamatan itu boleh mengambil apa-apa_

tindakan yang munasabah dan perlu untuk menjadikan
benda berbahaya itu selamat atau untuk menghalang ia
digunakan; dan

_(b) anggota Pasukan Keselamatan itu hendaklah menyediakan_

suatu senarai benda berbahaya yang disita dan
menandatangani senarai itu, dan hendaklah dengan
secepat yang dapat dilaksanakan menyerahkan suatu
salinan senarai benda berbahaya yang disita itu kepada
penghuni premis yang telah digeledah, atau kepada
ejennya atau pekhidmatnya di premis itu.

(3) Jika anggota Pasukan Keselamatan atas alasan yang
munasabah mempercayai bahawa benda berbahaya itu telah digunakan
atau selainnya terlibat dalam pelakuan suatu kesalahan terhadap
mana-mana undang-undang bertulis, anggota Pasukan Keselamatan
itu hendaklah, dengan secepat yang dapat dilaksanakan, menyerahkan
benda berbahaya itu kepada pegawai yang bertanggungjawab bagi
balai polis yang terdekat.

(4) Jika anggota Pasukan Keselamatan atas alasan yang munasabah
mempercayai bahawa benda berbahaya itu tidak digunakan atau
selainnya tidak terlibat dalam pelakuan suatu kesalahan terhadap
mana-mana undang-undang bertulis, anggota Pasukan Keselamatan
itu hendaklah, jika boleh dilaksanakan sedemikian, memulangkan
benda berbahaya itu kepada penghuni premis yang telah digeledah,
atau kepada ejennya atau pekhidmatnya di premis itu.


-----

20 _Rang Undang-Undang_

(5) Jika anggota Pasukan Keselamatan menyita benda berbahaya
daripada seseorang dan atas alasan yang munasabah mempercayai
bahawa orang itu telah menggunakan benda itu dalam melakukan
suatu kesalahan terhadap mana-mana undang-undang bertulis,
anggota Pasukan Keselamatan itu boleh menahan orang itu bagi
maksud meletakkannya di bawah jagaan seorang pegawai polis
pada seawal waktu yang boleh dilaksanakan.

**Kuasa untuk memeriksa orang bagi benda berbahaya**

**28. Jika mana-mana anggota Pasukan Keselamatan di dalam**
kawasan keselamatan atas alasan yang munasabah mempercayai
bahawa seseorang di dalam kawasan itu mempunyai benda
berbahaya dalam milikannya, anggota Pasukan Keselamatan itu
boleh—

_(a) memeriksa orang itu bagi benda berbahaya itu; dan_

_(b) menyita apa-apa benda berbahaya yang dijumpai dalam_

pemeriksaan itu.

**Kuasa untuk menyita kenderaan, vesel, pesawat udara atau**
**pengangkut**

**29. Mana-mana anggota Pasukan Keselamatan boleh menyita**
apa-apa kenderaan, vesel, pesawat udara atau pengangkut di dalam
kawasan keselamatan jika dia mengesyaki bahawa kenderaan, vesel,
pesawat udara atau pengangkut itu berkemungkinan mempunyai
kaitan dengan pelakuan suatu kesalahan di bawah mana-mana
undang-undang bertulis.

**Kuasa untuk mengambil milikan sementara tanah, bangunan**
**atau harta alih**

**30. (1) Pengarah Operasi atau mana-mana orang yang diberi**
kuasa oleh Pengarah Operasi boleh, jika didapatinya perlu atau
suai manfaat untuk berbuat demikian demi kepentingan keselamatan
negara, atau untuk mengadakan tempat tinggal bagi mana-mana
Pasukan Keselamatan, mengambil milikan sementara mana-mana
tanah, mana-mana bangunan atau bahagian sesuatu bangunan, atau


-----

_Majlis Keselamatan Negara_ 21

mana-mana harta alih di dalam mana-mana kawasan keselamatan
dan boleh memberikan apa-apa arahan yang didapatinya perlu atau
suai manfaat berkaitan dengan pengambilmilikan tanah, bangunan
atau harta alih itu.

(2) Mana-mana anggota Pasukan Keselamatan boleh mengambil
apa-apa langkah dan menggunakan apa-apa kekerasan yang
didapatinya adalah semunasabahnya perlu bagi memastikan
pematuhan arahan yang diberikan kepada mana-mana orang
di bawah subseksyen (1).

(3) Semasa mana-mana tanah, bangunan atau harta alih berada
dalam milikan sementara Pengarah Operasi atau mana-mana
orang yang diberi kuasa oleh Pengarah Operasi di bawah seksyen
ini, tanah, bangunan atau harta alih itu boleh, walau apa pun
sekatan yang dikenakan ke atas penggunaannya (sama ada melalui
mana-mana undang-undang bertulis atau surat cara lain atau
selainnya), digunakan oleh, atau di bawah kuasa, Pengarah Operasi
atau mana-mana orang yang diberi kuasa oleh Pengarah Operasi
bagi maksud sedemikian, dan mengikut apa-apa cara, yang
difikirkan suai manfaat oleh Pengarah Operasi atau mana-mana
orang yang diberi kuasa oleh Pengarah Operasi demi kepentingan
keselamatan negara atau untuk mengadakan tempat tinggal bagi
mana-mana Pasukan Keselamatan.

(4) Pengarah Operasi atau mana-mana orang yang diberi
kuasa oleh Pengarah Operasi, setakat yang didapatinya perlu
atau suai manfaat berkaitan dengan pengambilmilikan sementara
atau penggunaan sementara tanah, bangunan atau harta alih itu
menurut subseksyen (3)—

_(a) boleh melakukan, atau memberi orang yang menggunakan_

tanah, bangunan atau harta alih itu kuasa untuk melakukan,
berhubung dengan tanah, bangunan atau harta alih itu,
apa-apa jua yang mana-mana orang yang mempunyai
kepentingan mengenai tanah, bangunan atau harta alih
itu berhak melakukannya menurut kuasa kepentingan
itu; dan

_(b) boleh melalui perintah mengadakan peruntukan bagi_

melarang atau mengehadkan penggunaan hak lalu-lalang
ke atas tanah atau bangunan itu, dan hak lain yang
berhubungan dengannya yang dinikmati oleh mana-mana
orang, sama ada menurut kepentingan mengenai tanah
atau bangunan itu atau selainnya.


-----

22 _Rang Undang-Undang_

(5) Pemunya atau penghuni mana-mana tanah, bangunan
atau harta alih hendaklah, jika diminta oleh atau bagi pihak
Pengarah Operasi atau mana-mana orang yang diberi kuasa oleh
Pengarah Operasi untuk berbuat demikian, memberikan kepada
mana-mana pihak berkuasa atau orang yang dinyatakan dalam
permintaan itu apa-apa maklumat yang berada dalam milikannya
yang berhubungan dengan tanah, bangunan atau harta alih itu,
yang merupakan maklumat yang boleh dengan semunasabahnya
diminta daripadanya berkaitan dengan pelaksanaan seksyen ini,
sebagaimana yang dinyatakan sedemikian.

(6) Mana-mana orang yang terkilan oleh sebab pengambilmilikan
mana-mana tanah, bangunan atau harta alih di bawah seksyen ini
boleh, dalam tempoh empat belas hari selepas milikan diambil,
memberikan notis bantahannya terhadap pengambilmilikan itu
kepada suatu jawatankuasa penasihat yang dilantik di bawah
subseksyen (7).

(7) Jawatankuasa penasihat yang disebut dalam subseksyen (6)
hendaklah terdiri daripada orang yang dilantik oleh Ketua
Pengarah dan jawatankuasa itu boleh membuat kaedah-kaedah
bagi penjalanan prosidingnya.

(8) Pengerusi jawatankuasa penasihat yang kepadanya notis itu
telah diberikan di bawah subseksyen (6) oleh orang yang terkilan
hendaklah memberitahu Pengarah Operasi atau mana-mana orang
yang diberi kuasa oleh Pengarah Operasi yang telah mengambil
milikan tanah, bangunan atau harta alih itu.

(9) Jawatankuasa penasihat hendaklah mempertimbangkan

bantahan yang dibuat oleh orang yang terkilan itu di bawah
subseksyen (6) dan apa-apa alasan yang mungkin dikemukakan
terhadap bantahan itu oleh Pengarah Operasi atau mana-mana orang
yang diberi kuasa oleh Pengarah Operasi yang telah mengambil
milikan tanah, bangunan atau harta alih itu dan hendaklah
mengemukakan syornya kepada Ketua Pengarah.

(10) Ketua Pengarah hendaklah, selepas mempertimbangkan
syor jawatankuasa penasihat itu, memberikan apa-apa arahan
sebagaimana yang difikirkannya patut.

(11) Jika mana-mana tanah, bangunan atau harta alih di dalam
mana-mana kawasan keselamatan diambil milikan di bawah
subseksyen (1) atau Ketua Pengarah memberikan arahan di bawah


-----

_Majlis Keselamatan Negara_ 23

subseksyen (10) kepada Pengarah Operasi atau mana-mana orang
yang diberi kuasa oleh Pengarah Operasi untuk mengambil milikan
sementara mana-mana tanah, bangunan atau harta alih di dalam
kawasan keselamatan, pampasan hendaklah dibayar kepada orang
yang terkilan itu.

**Permintaan bagi penggunaan sumber**

**31. (1) Jika Pengarah Operasi atau mana-mana orang yang diberi**
kuasa oleh Pengarah Operasi mendapati bahawa apa-apa sumber
dikehendaki untuk memelihara keselamatan negara di dalam
kawasan keselamatan, Pengarah Operasi atau mana-mana orang
yang diberi kuasa oleh Pengarah Operasi boleh meminta supaya
sumber itu digunakan bagi maksud itu.

(2) Pampasan hendaklah dibayar kepada orang yang sumbernya
diminta di bawah seksyen ini.

(3) Bagi maksud seksyen ini, “sumber” termasuklah utiliti dan
aset.

**Pampasan**

**32.** Jika mana-mana tanah, bangunan atau harta alih diambil milikan
di bawah seksyen 30, atau sumber diminta untuk digunakan di
bawah seksyen 31, pampasan berkenaan dengan pemilikan atau
penggunaan itu hendaklah ditaksirkan oleh Ketua Pengarah.

**Kuasa untuk memerintahkan pemusnahan bangunan tertentu**
**yang tidak dihuni**

**33. (1) Jika di dalam mana-mana kawasan keselamatan mana-mana**
bangunan atau struktur ditinggalkan tanpa berpenghuni oleh sebab
kuat kuasa mana-mana perintah yang dibuat di bawah Bahagian
ini, Pengarah Operasi atau mana-mana orang yang diberi kuasa
oleh Pengarah Operasi boleh jika dia mendapati—

_(a) ada kemungkinan bahawa bangunan atau struktur itu akan,_

jika dikekalkan, digunakan oleh orang yang berniat,
atau hampir, untuk bertindak atau telah baru-baru ini


-----

24 _Rang Undang-Undang_

bertindak dengan cara yang memudaratkan keselamatan
negara atau oleh mana-mana orang lain yang mungkin
akan melindungi mana-mana orang demikian; dan

_(b) adalah tidak praktik untuk menghalang penggunaan_

sedemikian dengan apa-apa cara yang lain,

memusnahkan atau membenarkan pemusnahan bangunan atau
struktur itu.

(2) Pampasan hendaklah dibayar kepada mana-mana orang
yang terkilan berkenaan dengan pemusnahan mana-mana bangunan
atau struktur di bawah seksyen ini jika orang yang terkilan itu
memuaskan hati Ketua Pengarah bahawa—

_(a) bangunan atau struktur itu telah didirikan oleh atau dengan_

persetujuan orang yang berhak menurut undang-undang
ke atas tanah yang di atasnya bangunan atau struktur
itu didirikan; dan

_(b) bangunan atau struktur itu tidak boleh dilucuthakkan_

di bawah mana-mana undang-undang bertulis.

(3) Pampasan boleh dibayar kepada orang yang terkilan
berhubung dengan mana-mana bangunan atau struktur yang didirikan
oleh atau dengan persetujuan orang yang berhak menurut
undang-undang ke atas tanah yang di atasnya bangunan atau
struktur itu didirikan, walaupun bangunan atau struktur itu boleh
dilucuthakkan di bawah mana-mana undang-undang bertulis, jika
orang yang terkilan itu memuaskan hati Ketua Pengarah bahawa
bangunan atau struktur itu telah digunakan oleh orang yang berniat,
atau hampir, untuk bertindak atau telah baru-baru ini bertindak,
dengan cara yang memudaratkan keselamatan negara atau bahawa
orang itu dilindungi atau telah dilindungi oleh pekhidmat atau
ejennya, mengikut mana-mana yang berkenaan, tanpa pengetahuan
atau persetujuannya, dan bahawa dia telah menjalankan segala
usaha yang wajar untuk menghalang bangunan atau struktur
itu daripada digunakan sedemikian atau pelindungan orang itu,
mengikut mana-mana yang berkenaan.

(4) Apa-apa pampasan yang kena dibayar di bawah seksyen
ini hendaklah sebagaimana yang ditaksirkan oleh Ketua Pengarah.


-----

_Majlis Keselamatan Negara_ 25

**Penggunaan kekerasan yang munasabah dan perlu**

**34. (1) Mana-mana anggota Pasukan Keselamatan di dalam kawasan**
keselamatan boleh menggunakan apa-apa kekerasan terhadap orang
dan benda setakat yang munasabah dan perlu dalam hal keadaan
itu untuk memelihara keselamatan negara.

(2) Penggunaan apa-apa kekerasan terhadap seseorang tidak
boleh—

_(a) termasuk apa-apa jua yang berkemungkinan akan_

menyebabkan kematian, atau kemudaratan badan yang
teruk kepada, orang itu melainkan jika anggota Pasukan
Keselamatan itu atas alasan yang munasabah mempercayai
bahawa mengambil tindakan sedemikian disifatkan perlu—

(i) untuk melindungi nyawa, atau menghalang kecederaan

serius kepada, seseorang yang lain, termasuklah
anggota itu; atau

(ii) untuk melindungi kawasan keselamatan itu atau

mana-mana bahagian kawasan keselamatan itu
terhadap ancaman serangan bersenjata; atau

_(b) menyebabkan orang itu dihina lebih teruk daripada yang_

munasabah dan perlu dalam hal keadaan itu.

**Kuasa untuk mengetepikan inkues, dsb.**

**35. Walau apa pun apa-apa jua yang berlawanan dalam mana-mana**
undang-undang bertulis, di dalam kawasan keselamatan—

_(a) seseorang Majistret atau koroner boleh mengetepikan_

pengadaan siasatan kematian atau inkues ke atas mayat
mana-mana anggota Pasukan Keselamatan yang bertugas;
dan

_(b) jika Majistret atau koroner yang bertanggungjawab bagi_

pengadaan siasatan kematian atau inkues ke atas mayat
mana-mana orang berpuas hati bahawa orang itu telah
terbunuh di dalam kawasan keselamatan akibat operasi
yang dijalankan oleh Pasukan Keselamatan bagi maksud
menguatkuasakan mana-mana undang-undang bertulis,
Majistret atau koroner itu, mengikut mana-mana yang
berkenaan, boleh mengetepikan pengadaan siasatan
kematian atau inkues ke atas mayat orang itu.


-----

26 _Rang Undang-Undang_

**Penyerahan orang yang ditangkap dan benda yang disita**
**kepada polis**

**36.** Mana-mana orang yang ditangkap dan diletakkan dalam jagaan
di bawah Akta ini dan apa-apa benda yang disita hendaklah diserahkan
kepada pegawai yang bertanggungjawab bagi balai polis yang terdekat
tanpa kelengahan yang tidak perlu, berserta dengan laporan mengenai
hal keadaan yang menyebabkan penangkapan atau penyitaan itu.

Bahagian VI

AM

**Obligasi kerahsiaan**

**37. (1) Kecuali bagi apa-apa maksud Akta ini atau bagi maksud**
mana-mana prosiding sivil atau jenayah di bawah mana-mana
undang-undang bertulis atau jika selainnya dibenarkan oleh Majlis—

_(a) tiada seorang pun anggota Majlis atau jawatankuasa_

atau mana-mana orang yang menghadiri mana-mana
mesyuarat Majlis atau jawatankuasa, sama ada semasa
atau selepas tempoh jawatan atau penggajiannya, boleh
menzahirkan apa-apa maklumat yang diperoleh olehnya
semasa menjalankan kewajipannya; dan

_(b) tiada seorang lain pun yang dengan apa-apa cara mempunyai_

akses kepada apa-apa maklumat atau dokumen yang
berhubungan dengan hal ehwal Majlis boleh menzahirkan
maklumat atau dokumen itu.

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, dipenjarakan selama
tempoh tidak melebihi dua tahun atau didenda tidak melebihi satu
ratus ribu ringgit atau kedua-duanya.

**Perlindungan terhadap guaman dan prosiding undang-undang**

**38. Tiada tindakan, guaman, pendakwaan atau apa-apa prosiding**
lain boleh diambil atau dibawa, dimulakan atau dikekalkan dalam
mana-mana mahkamah terhadap Majlis, mana-mana jawatankuasa,
mana-mana anggota Majlis atau jawatankuasa, Pengarah Operasi,
atau mana-mana anggota Pasukan Keselamatan atau kakitangan
Entiti Kerajaan yang lain berkenaan dengan apa-apa perbuatan,
kecuaian atau keingkaran yang dilakukan atau ditinggalkan olehnya
dengan suci hati, atas sifat yang sedemikian.


-----

_Majlis Keselamatan Negara_ 27

**Pekhidmat awam**

**39. Tiap-tiap anggota Majlis atau jawatankuasa, Pengarah Operasi,**
atau tiap-tiap anggota Pasukan Keselamatan atau kakitangan
Entiti Kerajaan yang lain semasa menunaikan kewajipannya
atau melaksanakan fungsinya di bawah Akta ini atas sifat yang
sedemikian hendaklah disifatkan sebagai pekhidmat awam mengikut
pengertian Kanun Keseksaan [Akta 574].

**Akta Perlindungan Pihak Berkuasa Awam 1948**

**40. Akta Perlindungan Pihak Berkuasa Awam 1948 [Akta 198]**
hendaklah terpakai bagi apa-apa tindakan, guaman, pendakwaan
atau prosiding terhadap Majlis, mana-mana jawatankuasa,
mana-mana anggota Majlis atau jawatankuasa, Pengarah Operasi,
atau mana-mana anggota Pasukan Keselamatan atau kakitangan
Entiti Kerajaan yang lain berkenaan dengan apa-apa perbuatan atau
benda yang dibuat atau dilakukan olehnya atas sifat sedemikian.

**Pendakwaan**

**41.** Tiada pendakwaan bagi sesuatu kesalahan di bawah Akta
ini boleh dimulakan kecuali oleh, atau dengan keizinan bertulis,
Pendakwa Raya.

**Peraturan-peraturan**

**42. (1) Perdana Menteri boleh membuat peraturan-peraturan bagi**
maksud menjalankan atau menguatkuasakan peruntukan Akta ini.

(2) Tanpa menjejaskan keluasan subseksyen (1), Perdana
Menteri boleh membuat peraturan-peraturan—

_(a) untuk mengawal pergerakan orang, kenderaan, vesel,_

pesawat udara dan pengangkut di dalam mana-mana
kawasan keselamatan;

_(b) untuk menetapkan apa-apa tindakan dan aktiviti yang_

dilarang semasa tempoh perisytiharan yang dibuat
di bawah seksyen 18;


-----

28 _Rang Undang-Undang_

_(c) untuk menetapkan tatacara bagi pengambilmilikan_

tanah, bangunan dan harta alih yang lain, dan tatacara
bagi permintaan untuk menggunakan sumber di dalam
mana-mana kawasan keselamatan; dan

_(d) untuk menetapkan tatacara bagi pemusnahan bangunan_

dan struktur yang lain di dalam mana-mana kawasan
keselamatan.

(3) Peraturan-peraturan yang dibuat di bawah Akta ini boleh
mengadakan peruntukan bagi apa-apa tindakan atau peninggalan
yang melanggar peraturan-peraturan itu menjadi suatu kesalahan
dan boleh mengadakan peruntukan bagi penalti denda tidak
melebihi satu ratus ribu ringgit atau pemenjaraan selama tempoh
tidak melebihi lima tahun atau kedua-duanya.

Bahagian VII

KECUALIAN

**Majlis Keselamatan Negara yang sedia ada**

**43. (1) Apa-apa perbuatan yang dilakukan atau tindakan yang**
diambil sebelum permulaan kuat kuasa Akta ini oleh Majlis
Keselamatan Negara yang sedia ada yang ditubuhkan oleh Kerajaan
Persekutuan hendaklah disifatkan telah dilakukan atau diambil
di bawah Akta ini dan boleh diteruskan dengan sewajarnya oleh
Majlis.

(2) Apa-apa arahan, perintah atau keputusan yang dibuat oleh
Majlis Keselamatan Negara yang sedia ada dan berkuat kuasa
sebaik sebelum permulaan kuat kuasa Akta ini hendaklah, apabila
Akta ini mula berkuat kuasa, setakat yang ia selaras dengan Akta
ini terus berkuat kuasa sehingga ia dibatalkan oleh Majlis.

**Jawatankuasa yang sedia ada**

**44. Semua jawatankuasa yang ditubuhkan di bawah Majlis**
Keselamatan Negara yang sedia ada dan berkuat kuasa sebaik
sebelum permulaan kuat kuasa Akta ini hendaklah, apabila Akta
ini mula berkuat kuasa, terus berkuat kuasa sehingga dibubarkan
oleh Majlis.


-----

_Majlis Keselamatan Negara_ 29

HURAIAN

Akta Majlis Keselamatan Negara 2015 yang dicadangkan ini (“Akta yang
dicadangkan”) bertujuan untuk menubuhkan Majlis Keselamatan Negara dengan
kuasa, antaranya, untuk mengawal dan menyelaras, dan untuk mengeluarkan
arahan kepada, Entiti Kerajaan mengenai perkara yang berkaitan dengan
keselamatan negara. Akta yang dicadangkan juga memberi Perdana Menteri
kuasa, atas nasihat Majlis, untuk mengisytiharkan kawasan tertentu di Malaysia
sebagai kawasan keselamatan. Kuasa khas diberikan kepada Pasukan Keselamatan
di dalam kawasan keselamatan.

Bahagian I

2. Bahagian I memperkatakan perkara permulaan.

3. _Fasal 1 mengandungi tajuk ringkas Akta yang dicadangkan dan memberi_
Perdana Menteri kuasa untuk menetapkan tarikh permulaan kuat kuasa Akta
yang dicadangkan.

4. _Fasal 2 mengandungi takrif perkataan tertentu yang digunakan dalam Akta_
yang dicadangkan.

Bahagian II

5. Bahagian II mengandungi peruntukan yang berhubungan dengan penubuhan
Majlis Keselamatan Negara, dan fungsi dan kuasanya.

6. _Fasal 3 bertujuan untuk mengadakan peruntukan bagi penubuhan Majlis._

7. _Fasal 4_ bertujuan untuk mengadakan peruntukan bagi fungsi Majlis.

8. _Fasal 5 bertujuan untuk mengadakan peruntukan bagi kuasa Majlis._

9. _Fasal 6_ mengandungi peruntukan mengenai keanggotaan Majlis.

10. _Fasal 7 bertujuan untuk mengadakan peruntukan bagi mesyuarat Majlis_

yang tidak boleh kurang daripada sekali dalam setiap tiga bulan.

11. _Fasal 8 bertujuan untuk mengadakan peruntukan bagi tatacara mesyuarat_

Majlis.

12. _Fasal 9 bertujuan untuk memberi Timbalan Pengerusi kuasa untuk_

menjalankan sementara fungsi Pengerusi apabila jawatan Pengerusi itu kosong
atau apabila Pengerusi tidak hadir bertugas atau tidak dapat menjalankan
fungsinya.

13. _Fasal 10 bertujuan untuk memberi Majlis kuasa untuk mengundang mana-_

mana orang untuk menghadiri mesyuaratnya bagi menasihati Majlis mengenai
apa-apa perkara yang sedang dibincangkan.


-----

30 _Rang Undang-Undang_

14. _Fasal 11 bertujuan untuk memberi Majlis kuasa untuk menentukan_

tatacaranya sendiri.

15. _Fasal 12 bertujuan untuk memberi Majlis kuasa untuk menubuhkan_

jawatankuasa bagi membantunya dalam melaksanakan fungsinya.

16. _Fasal 13 bertujuan untuk mengadakan peruntukan bagi kewajipan_

Setiausaha Majlis yang hendaklah merupakan Ketua Pengarah Keselamatan
Negara.

17. _Fasal 14 bertujuan untuk menghendaki Kerajaan untuk memperuntukkan_

dana tahunan yang mencukupi bagi Majlis untuk membolehkan Majlis
melaksanakan fungsinya.

Bahagian III

18. Bahagian III mengadakan peruntukan bagi pelantikan dan kewajipan

Ketua Pengarah Keselamatan Negara dan pegawainya, dan kewajipan Entiti
Kerajaan berhubung dengan maklumat dan risikan.

19. _Fasal 15 bertujuan untuk memberi Perdana Menteri kuasa, atas syor_

Ketua Setiausaha Negara, untuk melantik Ketua Pengarah Keselamatan Negara
dalam kalangan pegawai awam. Timbalan-timbalan Ketua Pengarah Keselamatan
Negara dan apa-apa bilangan pegawai dan pekhidmat lain hendaklah juga
dilantik dalam kalangan pegawai awam sebagaimana yang perlu atau suai
manfaat bagi maksud menjalankan dan menguatkuasakan peruntukan Akta yang
dicadangkan. _Fasal ini juga menyatakan bahawa Ketua Pengarah hendaklah_
bertanggungjawab kepada Majlis dalam pelaksanaan kewajipannya di bawah
Akta yang dicadangkan.

20. _Fasal 16 bertujuan untuk mengadakan peruntukan bagi kewajipan dan_

kuasa Ketua Pengarah.

21. _Fasal 17 bertujuan untuk mengenakan kewajipan ke atas Entiti Kerajaan_

untuk melaporkan dengan serta-merta kepada Majlis melalui Ketua Pengarah
apa-apa maklumat atau risikan yang menjejaskan atau berkemungkinan
menjejaskan keselamatan negara berserta penilaian kebolehpercayaan maklumat
atau risikan itu. _Fasal ini juga bertujuan untuk mengenakan kewajipan ke_
atas Entiti Kerajaan atau mana-mana orang, atas arahan Majlis, untuk dengan
serta-merta menjadikan tersedia apa-apa maklumat atau risikan dalam milikannya
yang berhubung dengan keselamatan negara kepada Majlis melalui Ketua
Pengarah.

Bahagian IV

22. Bahagian IV bertujuan untuk mengadakan peruntukan bagi perisytiharan

kawasan keselamatan, dan pelantikan Pegarah Operasi dan kewajipan dan
kuasanya.

23. _Fasal 18 bertujuan untuk mengadakan peruntukan bahawa jika Majlis_

menasihati Perdana Menteri bahawa keselamatan di mana-mana kawasan
di Malaysia diganggu atau diancam dengan serius oleh mana-mana orang,
perkara atau benda yang menyebabkan atau berkemungkinan untuk menyebabkan


-----

_Majlis Keselamatan Negara_ 31

bahaya yang serius kepada orang ramai, atau bahaya yang serius kepada
wilayah, ekonomi, infastruktur utama negara Malaysia atau apa-apa kepentingan
Malaysia yang lain, dan menghendaki tindak balas negara dengan serta-merta,
Perdana Menteri boleh, jika dia berpandangan adalah perlu bagi maksud
keselamatan negara, mengisytiharkan secara bertulis kawasan itu sebagai kawasan
keselamatan. _Fasal ini juga memperuntukkan bahawa perisytiharan itu hanya_
sah selama enam bulan tertakluk kepada pembaharuan dibuat oleh Perdana
Menteri bagi apa-apa tempoh yang tidak melebihi enam bulan pada sesuatu
masa. Perisytiharan dan pembaharuan perisytiharan itu hendaklah disiarkan
dalam apa-apa cara sebagaimana yang difikirkan perlu oleh Perdana Menteri
dan hendaklah juga disiarkan dalam Warta dan dibentangkan di Parlimen dengan
seberapa segera yang mungkin selepas ia dibuat. Jika resolusi diluluskan oleh
kedua-dua Majlis Parlimen yang membatalkan perisytiharan itu, ia hendaklah
terhenti berkuat kuasa. Perdana Menteri juga diberi kuasa untuk membatalkan
perisytiharan itu pada bila-bila masa.

24. _Fasal 19 bertujuan untuk memberi Majlis kuasa untuk mengeluarkan_

perintah eksekutif kepada Pengarah Operasi atau mana-mana Entiti Kerajaan
sebagaimana yang difikirkan perlu oleh Majlis di dalam kawasan keselamatan
bagi maksud keselamatan negara.

25. _Fasal 20 bertujuan untuk memberi Majlis kuasa untuk melantik Pengarah_

Operasi sebagai orang yang bertanggungjawab bagi operasi di dalam kawasan
keselamatan. Pengarah Operasi hendaklah bertanggungjawab kepada Majlis.

26. _Fasal 21 bertujuan untuk mengadakan peruntukan bagi kewajipan dan_

kuasa Pengarah Operasi.

Bahagian V

27. Bahagian V memperkatakan kuasa khas Pengarah Operasi dan Pasukan

Keselamatan yang dikerah tugas ke kawasan keselamatan.

28. _Fasal 22 bertujuan untuk memberi Pengarah Operasi kuasa untuk menahan_

masuk, melalui perintah bertulis, mana-mana orang ke kawasan keselamatan atau
mana-mana bahagian kawasan keselamatan itu bagi suatu tempoh sebagaimana
yang dinyatakan dalam perintah itu. Pengarah Operasi juga boleh memerintahkan
mana-mana orang atau kumpulan orang untuk dipindahkan daripada kawasan
keselamatan itu atau mana-mana bahagian kawasan keselamatan itu, dan
ditempatkan semula di suatu kawasan sebagaimana yang ditentukan oleh
Pengarah Operasi. Mana-mana orang yang tidak mematuhi perintah penahanan
masuk dan pemindahan ini melakukan suatu kesalahan.

29. _Fasal 23 bertujuan untuk memberi Pengarah Operasi kuasa untuk_

mengeluarkan perintah berkurung di dalam kawasan keselamatan. Mana-mana
orang yang tidak mematuhi perintah berkurung ini melakukan suatu kesalahan.

30. _Fasal 24 bertujuan untuk memberi Pengarah Operasi kuasa untuk_

mengarahkan mana-mana anggota Pasukan Keselamatan untuk mengawal
pergerakan mana-mana orang atau mana-mana kenderaan, vesel, pesawat udara
atau pengangkut keluar masuk kawasan keselamatan, untuk mengawal atau


-----

32 _Rang Undang-Undang_

melarang penggunaan mana-mana jalan atau laluan air di dalam, atau ruang
udara di atas, mana-mana kawasan keselamatan, dan untuk menutup mana-mana
jalan atau laluan air di dalam kawasan keselamatan. Pasukan Keselamatan juga
diberi kuasa untuk memberhentikan dan memeriksa mana-mana kenderaan,
vesel, pesawat udara atau pengangkut di dalam kawasan keselamatan.

31. _Fasal 25 bertujuan untuk memperuntukkan anggota Pasukan Keselamatan_

dengan kuasa untuk menangkap, tanpa waran, mana-mana orang yang didapati
melakukan, didakwa telah melakukan atau semunasabahnya disyaki telah
melakukan apa-apa kesalahan di bawah mana-mana undang-undang bertulis
di dalam kawasan keselamatan.

32. _Fasal 26 bertujuan untuk memperuntukkan anggota Pasukan Keselamatan_

dengan kuasa untuk memberhentikan dan memeriksa, tanpa waran, mana-mana
individu, kenderaan, vesel, pesawat udara atau pengangkut di dalam kawasan
keselamatan jika anggota Pasukan Keselamatan itu mengesyaki bahawa apaapa artikel atau benda yang menjadi keterangan mengenai pelakuan suatu
kesalahan mungkin dijumpai, dan untuk menyita apa-apa artikel atau benda
yang dijumpai sedemikian. _Fasal ini juga memberi kuasa untuk memasuki_
dan menggeledah, tanpa waran, mana-mana premis atau tempat jika anggota
Pasukan Keselamatan itu mengesyaki bahawa apa-apa artikel atau benda yang
menjadi keterangan mengenai pelakuan apa-apa kesalahan mungkin dijumpai
di premis atau tempat itu, dan untuk menyita apa-apa artikel atau benda yang
dijumpai sedemikian.

33. _Fasal 27 bertujuan untuk memperkatakan kuasa mana-mana anggota_

Pasukan Keselamatan untuk memasuki dan menggeledah premis dan untuk
menyita apa-apa jua yang dijumpai jika dia atas alasan yang munasabah
mempercayai bahawa terdapat benda berbahaya di mana-mana premis di
dalam kawasan keselamatan dan adalah perlu atas dasar keterdesakan untuk
menjadikan benda berbahaya itu selamat atau untuk menghalang ia digunakan.

34. _Fasal 28 bertujuan untuk memperuntukkan anggota Pasukan Keselamatan_

dengan kuasa untuk memeriksa mana-mana orang di dalam kawasan keselamatan
bagi benda berbahaya dalam milikannya.

35. _Fasal 29 bertujuan untuk memperuntukkan kuasa anggota Pasukan_

Keselamatan untuk menyita apa-apa kenderaan, vesel, pesawat udara atau
pengangkut di dalam kawasan keselamatan jika anggota itu mengesyaki
bahawa kenderaan, vesel, pesawat udara atau pengangkut itu berkemungkinan
mempunyai kaitan dengan pelakuan suatu kesalahan.

36. _Fasal 30 bertujuan untuk memperkatakan kuasa Pengarah Operasi atau_

mana-mana orang yang diberi kuasa oleh Pengarah Operasi untuk mengambil
milikan sementara mana-mana tanah, bangunan atau harta alih di dalam
mana-mana kawasan keselamatan demi kepentingan keselamatan negara, atau
untuk mengadakan tempat tinggal bagi Pasukan Keselamatan. Mana-mana orang
yang terkilan oleh sebab pengambilmilikan tanah, bangunan atau harta alih itu
boleh, dalam tempoh empat belas hari selepas milikan diambil, memberikan
notis bantahannya kepada suatu jawatankuasa penasihat. Jawatankuasa penasihat
itu hendaklah mempertimbangkan bantahan yang dibuat oleh orang yang


-----

_Majlis Keselamatan Negara_ 33

terkilan itu dan hendaklah mengemukakan syornya kepada Ketua Pengarah.
Ketua Pengarah hendaklah, selepas mempertimbangkan syor jawatankuasa
penasihat itu, memberikan apa-apa arahan sebagaimana yang difikirkannya
patut. Jika mana-mana tanah, bangunan atau harta alih di dalam mana-mana
kawasan keselamatan diambil milikan di bawah seksyen 30 yang dicadangkan,
pampasan hendaklah dibayar kepada orang yang terkilan itu.

37. _Fasal 31 bertujuan untuk memberikan kuasa kepada Pengarah Operasi_

atau mana-mana orang yang diberi kuasa olehnya untuk meminta apa-apa
sumber digunakan untuk memelihara keselamatan negara di dalam kawasan
keselamatan dan pampasan hendaklah dibayar kepada orang yang sumbernya
diminta di bawah seksyen 31 yang dicadangkan.

38. _Fasal 32 bertujuan untuk mengadakan peruntukan bahawa jika pemilikan_

sementara diambil bagi mana-mana tanah, bangunan atau harta alih di bawah
seksyen 30 yang dicadangkan, atau sumber diminta untuk digunakan di bawah
seksyen 31 yang dicadangkan, pampasan berkenaan dengan pemilikan atau
penggunaan itu hendaklah sebagaimana yang ditaksirkan oleh Ketua Pengarah.

39. _Fasal 33 bertujuan untuk memberikan kuasa kepada Pengarah Operasi_

atau mana-mana orang yang diberi kuasa olehnya untuk memusnahkan atau
membenarkan pemusnahan mana-mana bangunan atau struktur yang ditinggalkan
tanpa berpenghuni di dalam kawasan keselamatan jika bangunan atau struktur
itu berkemungkinan akan digunakan oleh mana-mana orang yang berniat, atau
hampir, untuk bertindak atau telah baru-baru ini bertindak dengan cara yang
memudaratkan keselamatan negara atau oleh mana-mana orang lain yang
mungkin melindungi mana-mana orang sedemikian, dan jika adalah tidak
praktik untuk menghalang penggunaan sedemikian dengan apa-apa cara yang
lain. Pampasan hendaklah dibayar berkenaan dengan pemusnahan mana-mana
bangunan atau struktur jika orang yang terkilan itu memuaskan hati Ketua
Pengarah tentang kehendak tertentu. Pampasan yang kena dibayar di bawah
_fasal ini hendaklah sebagaimana yang ditaksirkan oleh Ketua Pengarah._

40. _Fasal 34 bertujuan untuk membenarkan mana-mana anggota Pasukan_

Keselamatan di dalam kawasan keselamatan untuk menggunakan apa-apa
kekerasan terhadap orang dan benda setakat yang munasabah dan perlu dalam
hal keadaan itu untuk memelihara keselamatan negara. Anggota Pasukan
Keselamatan itu dilarang menggunakan apa-apa kekerasan yang berkemungkinan
akan menyebabkan kematian, atau kemudaratan badan yang teruk kepada,
orang itu melainkan jika anggota Pasukan Keselamatan itu atas alasan yang
munasabah mempercayai bahawa mengambil tindakan sedemikian disifatkan
perlu untuk melindungi nyawa, atau menghalang kecederaan serius kepada,
seseorang yang lain (termasuklah anggota itu), dan untuk melindungi kawasan
keselamatan atau mana-mana bahagian kawasan keselamatan itu daripada
ancaman serangan bersenjata. Penggunaan kekerasan terhadap seseorang yang
menyebabkan orang itu dihina lebih teruk daripada yang munasabah dan perlu
dalam hal keadaan itu juga dilarang.

41. _Fasal 35 memperkatakan kuasa Majistret atau koroner untuk mengetepikan_

pengadaan siasatan kematian atau inkues ke atas mayat mana-mana anggota
Pasukan Keselamatan yang bertugas di dalam kawasan keselamatan atau ke atas
mayat mana-mana orang jika Majistret atau koroner itu berpuas hati bahawa


-----

34 _Rang Undang-Undang_

orang itu telah terbunuh di dalam kawasan keselamatan akibat daripada operasi
yang dijalankan oleh Pasukan Keselamatan bagi maksud menguatkuasakan
mana-mana undang-undang bertulis.

42. _Fasal 36 bertujuan untuk menghendaki mana-mana orang yang ditangkap_

dan diletakkan dalam jagaan di bawah Akta yang dicadangkan dan apa-apa
benda yang disita hendaklah diserahkan kepada pegawai yang bertanggungjawab
bagi balai polis yang terdekat tanpa kelengahan yang tidak sepatutnya berserta
dengan laporan hal keadaan yang menyebabkan penangkapan atau penyitaan
itu.

Bahagian VI

43. Bahagian VI memperkatakan peruntukan am.

44. _Fasal 37 bertujuan untuk memperkatakan peruntukan yang berhubungan_

dengan obligasi kerahsiaan.

45. _Fasal 38 bertujuan untuk memberikan perlindungan kepada Majlis, mana-_

mana jawatankuasa, mana-mana anggota Majlis atau jawatankuasa, Pengarah
Operasi, atau mana-mana anggota Pasukan Keselamatan atau kakitangan Entiti
Kerajaan yang lain berkenaan dengan apa-apa tindakan, pengabaian, keingkaran
atau peninggalan yang dilakukan atau ditinggalkan olehnya dengan suci hati
atas sifat sedemikian.

46. _Fasal 39 menyatakan bahawa anggota Majlis atau jawatankuasa, Pengarah_

Operasi, atau anggota Pasukan Keselamatan atau kakitangan Entiti Kerajaan
yang lain disifatkan sebagai pekhidmat awam mengikut pengertian Kanun
Keseksaan [Akta 574].

47. _Fasal 40 bertujuan untuk memberikan perlindungan yang diperuntukkan_

dalam Akta Perlindungan Pihak Berkuasa Awam 1948 [Akta 198] terhadap
apa-apa tindakan, guaman, pendakwaan atau prosiding kepada Majlis, jawatankuasa,
anggota Majlis atau jawatankuasa, Pengarah Operasi, atau anggota Pasukan
Keselamatan atau kakitangan Entiti Kerajaan yang lain.

48. _Fasal 41 bertujuan untuk mengadakan peruntukan bagi memulakan_

pendakwaan kesalahan di bawah Akta yang dicadangkan.

49. _Fasal 42 bertujuan untuk memberi Perdana Menteri kuasa untuk membuat_

peraturan-peraturan di bawah Akta yang dicadangkan.

Bahagian VII

50. _Fasal 43 dan 44 bertujuan untuk mengadakan peruntukan kecualian yang_

berhubung dengan Majlis Keselamatan Negara yang sedia ada yang ditubuhkan
oleh Kerajaan Persekutuan dan jawatankuasa yang sedia ada di bawah Majlis
Keselamatan Negara yang sedia ada.


-----

_Majlis Keselamatan Negara_ 35

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)2981]


-----

