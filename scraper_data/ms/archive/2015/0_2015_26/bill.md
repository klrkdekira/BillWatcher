---
Year: 2015
Bill: D.R.10/2015 - Rang Undang-undang Pencegahan Keganasan 2015 (Lulus)
Title: D.R.10/2015 - Rang Undang-undang Pencegahan Keganasan 2015 (Lulus)
Download URL: https://www.parlimen.gov.my/files/billindex/pdf/2015/D.R.10_2015(BM).pdf
URL: https://www.parlimen.gov.my/files/billindex/pdf/2015/D.R.10_2015(BM).pdf
---
---
Reading:
D.R.10/2015
Bacaan Pertama Pada:30/03/2015
Bacaan Kedua Pada:06/04/2015
Dibentang Oleh:YB Datuk Sri Dr. Wan Junaidi Tuanku Jaafar (Timb Menteri Dalam Negeri)
Diluluskan Pada:06/04/2015
Dibentang Oleh:YB Datuk Sri Dr. Wan Junaidi Tuanku Jaafar (Timb Menteri Dalam Negeri)
---

_Pencegahan Keganasan_ 1

**D.R. 10/2015**

RANG UNDANG-UNDANG PENCEGAHAN

KEGANASAN 2015

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

KUASA PENANGKAPAN DAN REMAN

3. Penangkapan dan pengemukaan di hadapan Majistret

4. Tatacara di hadapan Majistret

5. Orang dalam jagaan hendaklah dibawa di hadapan Pegawai Siasatan

6. Pelepasan orang yang direman dalam jagaan

7. Tatacara khas yang berhubungan dengan peranti pengawasan
elektronik

Bahagian III

SIASATAN

8. Lembaga Pencegahan Keganasan

9. Pelantikan Pegawai Siasatan

10. Kewajipan dan kuasa Pegawai Siasatan

11. Akses oleh Pegawai Siasatan kepada orang tahanan atau banduan

12. Laporan Pegawai Siasatan

Bahagian IV

PERINTAH TAHANAN DAN SEKATAN

13. Kuasa untuk memerintahkan tahanan dan sekatan

14. Kesahan perintah tahanan


-----

_Rang Undang-Undang_

_Fasal_

15. Penggantungan perintah tahanan

16. Kesan atas tempoh pemenjaraan

17. Kuasa Lembaga untuk melanjutkan perintah tahanan, perintah sekatan
atau perintah tahanan yang digantung

18. Kuasa Lembaga untuk membatalkan perintah tahanan, perintah sekatan,
perintah tahanan yang digantung atau arahan bagi perlanjutan manamana perintah sedemikian

19. Kajian semula kehakiman atas tindakan atau keputusan Lembaga

20. Kuasa untuk memerintahkan pemindahan

21. Kuasa untuk memerintahkan pengemukaan orang tahanan

22. Pendaftaran

23. Penghapusan nama daripada Daftar

24. Orang berdaftar tidak boleh bergaul dengan orang berdaftar lain

25. Penalti satu kali ganda

26. Merayau di tempat awam, dsb.

27. Perlindungan

28. Kecualian berkenaan dengan pendakwaan orang yang ditahan

Bahagian V

AM

29. Kuasa polis untuk menyiasat

30. Penangkapan

31. Pengambilan gambar foto dan cap jari

32. Penzahiran maklumat

33. Kuasa untuk meminda Jadual

34. Peraturan-peraturan

35. Kecualian dan peralihan

Jadual


-----

_Pencegahan Keganasan_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan mengenai pencegahan
pelakuan atau sokongan bagi perbuatan keganasan yang melibatkan
organisasi pengganas tersenarai di sesuatu negara asing atau
di mana-mana bahagian sesuatu negara asing serta bagi kawalan
terhadap orang yang terlibat dengan perbuatan sedemikian dan
bagi perkara yang berkaitan.

[ ]

BAHAWASANYA tindakan telah diambil dan tindakan lanjut
diancam oleh sekumpulan besar orang di dalam dan di luar
Malaysia yang memudaratkan keselamatan Malaysia atau manamana bahagian Malaysia;

DAN BAHAWASANYA Parlimen berpendapat bahawa adalah
perlu tindakan itu diberhentikan dan dicegah;

MAKA, OLEH YANG DEMIKIAN, menurut Perkara 149
Perlembagaan Persekutuan, DIPERBUAT oleh Parlimen Malaysia
seperti yang berikut:

Bahagian I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Pencegahan Keganasan**
2015.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._


-----

4 _Rang Undang-Undang_

**Tafsiran**

**2. (1) Dalam Akta ini, melainkan jika konteksnya menghendaki**
makna yang lain—

“daerah, mukim, bandar atau kampung” ertinya tanah yang
termasuk di dalam mana-mana daerah, mukim, bandar atau
kampung di bawah peruntukan mana-mana undang-undang yang
sedang berkuat kuasa yang berhubungan dengan tanah;

“Daftar” ertinya daftar yang disimpan oleh Pendaftar di bawah
seksyen 22;

“Lembaga” ertinya Lembaga Pencegahan Keganasan yang
ditubuhkan di bawah seksyen 8;

“Menteri” ertinya Menteri yang dipertanggungkan dengan
tanggungjawab bagi hal ehwal dalam negeri;

“orang berdaftar” ertinya seseorang yang namanya telah dicatatkan
dalam Daftar;

“organisasi pengganas tersenarai” ertinya mana-mana entiti
ditentukan yang diisytiharkan di bawah seksyen 66b dan 66c Akta
Pencegahan Pengubahan Wang Haram, Pencegahan Pembiayaan
Keganasan dan Hasil daripada Aktiviti Haram 2001 [Akta 613];

“Pegawai Siasatan” ertinya seorang pegawai yang dilantik oleh
Menteri di bawah seksyen 9;

“Pendaftar” ertinya Pendaftar Penjenayah yang dilantik di bawah
seksyen 3 Akta Pendaftaran Penjenayah dan Orang yang Tidak
Diingini 1969 [Akta 7];

“perbuatan keganasan” mempunyai erti yang sama yang diberikan
kepadanya oleh Kanun Keseksaan [Akta 574].

(2) Sebutan mengenai pengawasan polis hendaklah ditafsirkan
sebagai sebutan mengenai obligasi yang dikenakan atas orang
yang tertakluk kepada pengawasan polis di bawah seksyen 296
Kanun Tatacara Jenayah [Akta 593].


-----

_Pencegahan Keganasan_ 5

Bahagian II

KUASA PENANGKAPAN DAN REMAN

**Penangkapan dan pengemukaan di hadapan Majistret**

**3.** (1) Seseorang pegawai polis boleh tanpa waran menangkap
mana-mana orang jika dia mempunyai sebab untuk mempercayai
bahawa terdapat alasan yang menjustifikasikan siasatan diadakan
mengenai kes orang itu di bawah Akta ini.

(2) Apabila seseorang ditangkap di bawah subseksyen (1), kes
itu hendaklah dirujuk oleh pegawai polis kepada Pendakwa Raya
untuk mendapatkan arahan tidak lewat daripada tujuh hari dari
tarikh penangkapan.

(3) Mana-mana orang yang ditangkap di bawah subseksyen
(1) hendaklah, melainkan jika dilepaskan terlebih dahulu, dibawa
tanpa kelengahan yang tidak munasabah, dan dalam mana-mana
hal dalam masa dua puluh empat jam (tidak termasuk masa bagi
apa-apa perjalanan yang perlu) di hadapan seorang Majistret.

(4) Pegawai polis yang membuat penyiasatan berkaitan dengan
seseorang yang ditangkap di bawah seksyen ini hendaklah
menyebabkan supaya suatu salinan laporan lengkap penyiasatan
itu dikemukakan kepada—

_(a) Pegawai Siasatan; dan_

_(b) Lembaga,_

dalam apa-apa tempoh yang ditetapkan oleh Menteri melalui
peraturan-peraturan yang dibuat di bawah Akta ini.

**Tatacara di hadapan Majistret**

**4.** (1) Apabila mana-mana orang dibawa di hadapan seorang
Majistret di bawah subseksyen 3(3), Majistret hendaklah—

_(a) atas pengemukaan pernyataan bertulis yang ditandatangani_

oleh seorang pegawai polis yang berpangkat tidak rendah
daripada Inspektor yang menyatakan bahawa terdapat
alasan untuk mempercayai bahawa nama orang yang


-----

6 _Rang Undang-Undang_

terlibat dengan perbuatan melakukan atau menyokong
perbuatan keganasan yang melibatkan organisasi pengganas
tersenarai di sesuatu negara asing atau di mana-mana
bahagian sesuatu negara asing patut dicatatkan dalam
Daftar, mereman orang itu dalam jagaan polis selama
tempoh dua puluh satu hari; atau

_(b) jika tiada pernyataan sedemikian dikemukakan, dan_

tiada alasan lain bagi menahan orang itu dengan sah,
mengarahkan pelepasannya.

(2) Mana-mana orang yang direman di bawah perenggan (1)(a)
hendaklah, melainkan jika dilepaskan terlebih dahulu, pada atau
sebelum habis tempoh remannya, dibawa di hadapan seorang
Majistret, yang hendaklah—

_(a) atas pengemukaan—_

(i) suatu pernyataan bertulis yang ditandatangani oleh

Pendakwa Raya yang menyatakan bahawa pada
pendapatnya terdapat keterangan yang mencukupi
untuk menjustifikasikan suatu siasatan diadakan
di bawah seksyen 10; dan

(ii) suatu pernyataan bertulis yang ditandatangani oleh

seorang pegawai polis yang berpangkat tidak rendah
daripada Penolong Penguasa yang menyatakan
bahawa terdapat tujuan untuk mengadakan suatu
siasatan mengenai kes orang itu di bawah seksyen
10,

memerintahkan orang itu direman dalam jagaan selama

tempoh tiga puluh lapan hari; atau

_(b) jika tiada pernyataan sedemikian dikemukakan, dan_

tiada alasan lain bagi menahan orang itu dengan sah,
mengarahkan pelepasannya.

(3) Tiada seorang pun boleh ditangkap dan ditahan di bawah
seksyen ini semata-mata atas kepercayaan politiknya atau aktiviti
politiknya.

(4) Kecuali sebagaimana yang diperuntukkan dalam subseksyen
10(6), peruntukan seksyen 28a Kanun Tatacara Jenayah hendaklah
terpakai bagi mana-mana orang yang direman di bawah seksyen 4.


-----

_Pencegahan Keganasan_ 7

(5) Pendakwa Raya boleh hadir dalam mana-mana permohonan
yang dibuat di bawah seksyen ini.

(6) Bagi maksud seksyen ini, “kepercayaan politik atau aktiviti
politik” ertinya penglibatan dalam aktiviti yang sah di sisi undangundang melalui—

_(a) pernyataan pendapat atau pengambilan tindakan yang dibuat_

mengikut rukun sesuatu parti politik yang pada masa
yang berkaitan itu berdaftar di bawah Akta Pertubuhan
1966 [Akta 335] yang terbukti melalui—

(i) keanggotaan atau sumbangan kepada parti itu;

atau

(ii) penyertaan terbuka dan aktif dalam hal ehwal parti

itu;

_(b) pernyataan pendapat yang ditujukan terhadap mana-mana_

kerajaan di dalam Malaysia; atau

_(c) pengambilan tindakan yang ditujukan terhadap mana-mana_

kerajaan di dalam Malaysia.

**Orang dalam jagaan hendaklah dibawa di hadapan Pegawai**
**Siasatan**

**5. Tiap-tiap orang yang direman dalam jagaan di bawah seksyen**
4 hendaklah, jika tidak dilepaskan terlebih dahulu, seberapa segera
yang boleh dibawa di hadapan seorang Pegawai Siasatan.

**Pelepasan orang yang direman dalam jagaan**

**6. (1) Mana-mana orang yang direman dalam jagaan di bawah**
seksyen 4 boleh pada bila-bila masa dibawa di hadapan seorang
Hakim Mahkamah Sesyen yang, jika tiada alasan lain bagi menahan
orang itu dengan sah—

_(a) hendaklah mengarahkan pelepasannya jika dikemukakan_

kepada Hakim Mahkamah Sesyen itu suatu pernyataan
bertulis yang ditandatangani oleh seorang pegawai polis
yang berpangkat tidak rendah daripada Penolong Penguasa
yang menyatakan bahawa tidak terdapat tujuan untuk
meneruskan suatu siasatan mengenai kes orang itu di
bawah seksyen 10; atau


-----

8 _Rang Undang-Undang_

_(b) dalam mana-mana hal lain, atas permohonan seorang_

pegawai polis, boleh mengarahkan pelepasannya tertakluk
kepada—

(i) pelaksanaan suatu bon oleh orang itu, dengan

atau tanpa penjamin, bagi kehadirannya dengan
sewajarnya di tempat atau tempat-tempat dan pada
masa atau masa-masa dan dalam tempoh yang tidak
melebihi lima puluh sembilan hari sebagaimana
yang diarahkan oleh Hakim Mahkamah Sesyen;
atau

(ii) pengawasan polis selama apa-apa tempoh yang tidak

melebihi lima puluh sembilan hari sebagaimana
yang diarahkan oleh Hakim Mahkamah Sesyen.

(2) Jika seseorang dilepaskan di bawah perenggan (1)(b), suatu
peranti pengawasan elektronik hendaklah dipasang pada orang itu
mengikut subseksyen (3) dan (4).

(3) Jika pegawai polis itu bertujuan untuk melepaskan orang
itu di bawah perenggan (1)(b) dan memasang suatu peranti
pengawasan elektronik pada orang itu apabila orang itu dilepaskan,
dia hendaklah mengemukakan suatu laporan kepada Pendakwa
Raya sebelum permohonan di bawah perenggan (1)(b) dibuat.

(4) Apabila laporan di bawah subseksyen (3) diterima, Pendakwa
Raya boleh memohon kepada Hakim Mahkamah Sesyen untuk
orang itu dipasang dengan suatu peranti pengawasan elektronik
mengikut seksyen 7 selama tempoh pelepasannya sebagaimana
yang dibenarkan di bawah perenggan (1)(b).

**Tatacara khas yang berhubungan dengan peranti pengawasan**
**elektronik**

**7.** (1) Apabila permohonan oleh Pendakwa Raya dibuat di bawah
seksyen 6, Hakim Mahkamah Sesyen hendaklah memerintahkan
supaya orang itu dipasang dengan suatu peranti pengawasan elektronik
selama tempoh yang ditentukan oleh Hakim Mahkamah Sesyen
itu tetapi tempoh itu tidak boleh melebihi tempoh pelepasannya
sebagaimana yang dibenarkan di bawah perenggan 6(1)(b).


-----

_Pencegahan Keganasan_ 9

(2) Hakim Mahkamah Sesyen hendaklah menjelaskan pengendalian
peranti pengawasan elektronik serta terma dan syarat peranti
pengawasan elektronik itu kepada orang itu.

(3) Orang itu hendaklah menandatangani suatu borang yang
dinyatakan dalam Jadual dan mendepositkan borang itu dengan
Hakim Mahkamah Sesyen itu.

(4) Orang itu hendaklah dipasang dengan peranti pengawasan
elektronik oleh seorang pegawai polis.

(5) Orang itu hendaklah mematuhi semua terma dan syarat
peranti pengawasan elektronik dan hendaklah melaporkan diri
di balai polis yang terdekat pada masa yang dinyatakan dalam
borang itu.

(6) Mana-mana orang yang tidak mematuhi terma dan syarat di
bawah subseksyen (5) melakukan suatu kesalahan dan hendaklah
dihukum dengan pemenjaraan selama tempoh tidak melebihi tiga
tahun.

(7) Mana-mana orang yang mengganggu, atau merosakkan,
peranti pengawasan elektronik melakukan suatu kesalahan dan
hendaklah dihukum dengan pemenjaraan selama tempoh tidak
melebihi tiga tahun dan orang itu boleh dipertanggungkan untuk
membayar bagi apa-apa kerosakan kepada peranti pengawasan
elektronik itu yang berbangkit daripada perbuatannya.

(8) Apabila habis tempoh yang disebut dalam subseksyen (1),
orang itu hendaklah melaporkan diri di balai polis yang terdekat
untuk membuka peranti pengawasan elektronik itu.

Bahagian III

SIASATAN

**Lembaga Pencegahan Keganasan**

**8.** (1) Suatu Lembaga Pencegahan Keganasan ditubuhkan yang
terdiri daripada anggota yang berikut yang dilantik oleh Yang
di-Pertuan Agong:

_(a) seorang Pengerusi, yang hendaklah seseorang yang_

berkelayakan undang-undang dengan pengalaman
sekurang-kurangnya lima belas tahun dalam bidang
undang-undang;


-----

10 _Rang Undang-Undang_

_(b) seorang Timbalan Pengerusi; dan_

_(c) tidak kurang daripada tiga dan tidak lebih daripada enam_

anggota lain.

(2) Tiap-tiap anggota Lembaga hendaklah, melainkan jika dia
meletakkan jawatan terlebih dahulu, memegang jawatan selama
suatu tempoh yang tidak melebihi tiga tahun dan layak untuk
dilantik semula sekali sahaja selama tempoh tiga tahun lagi.

(3) Tiap-tiap anggota Lembaga boleh pada bila-bila masa
meletakkan jawatannya dengan memberikan notis bertulis kepada
Yang di-Pertuan Agong.

(4) Pelantikan mana-mana anggota Lembaga boleh pada bilabila masa dibatalkan oleh Yang di-Pertuan Agong.

(5) Kuorum bagi mana-mana persidangan Lembaga adalah tiga
anggota.

(6) Tertakluk kepada Akta ini, Lembaga hendaklah menentukan
tatacaranya sendiri.

(7) Tiap-tiap anggota Lembaga hendaklah disifatkan
sebagai seorang pekhidmat awam mengikut pengertian Kanun
Keseksaan.

**Pelantikan Pegawai Siasatan**

**9.** (1) Menteri boleh secara bertulis melantik mana-mana orang
mengikut nama atau jawatan, dan sama ada secara am atau bagi
mana-mana kes tertentu, sebagai Pegawai Siasatan bagi maksud
Akta ini.

(2) Tiada seorang pun pegawai polis boleh dilantik sebagai
Pegawai Siasatan.

**Kewajipan dan kuasa Pegawai Siasatan**

**10. (1) Apabila mana-mana orang dibawa di hadapan seorang**
Pegawai Siasatan di bawah seksyen 5, Pegawai Siasatan itu
hendaklah menyiasat dan melapor secara bertulis kepada Lembaga
sama ada terdapat alasan yang munasabah bagi mempercayai


-----

_Pencegahan Keganasan_ 11

bahawa orang itu terlibat dengan perbuatan melakukan atau
menyokong perbuatan keganasan yang melibatkan organisasi
pengganas tersenarai di sesuatu negara asing atau di mana-mana
bahagian sesuatu negara asing.

(2) Siasatan yang diadakan di bawah subseksyen (1) hendaklah
diadakan dengan cara dan mengikut tatacara yang diarahkan oleh
Lembaga.

(3) Pegawai Siasatan boleh, bagi maksud mana-mana siasatan
di bawah Akta ini—

_(a) mendapatkan dan menerima segala keterangan, dalam_

apa-apa bentuk dan sama ada keterangan itu boleh
diterima atau tidak boleh diterima di bawah mana-mana
undang-undang bertulis yang sedang berkuat kuasa yang
berhubungan dengan keterangan atau tatacara jenayah,
yang difikirkannya perlu atau wajar;

_(b) memanggil dan memeriksa saksi atas sumpah atau ikrar,_

dan boleh bagi maksud itu mengendalikan apa-apa
sumpah atau ikrar;

_(c) menghendaki pengemukaan apa-apa dokumen atau benda_

lain yang pada pendapatnya berkaitan dengan siasatan
itu;

_(d) jika didapatinya perlu demi kepentingan awam atau untuk_

melindungi saksi atau keluarganya atau rakannya, menerima
keterangan tanpa kehadiran orang yang menjadi subjek
siasatan itu;

_(e) memberi apa-apa arahan yang perlu._

(4) Bagi maksud perenggan (3)(d), jika apa-apa keterangan
diterima tanpa kehadiran orang yang menjadi subjek siasatan itu,
Pegawai Siasatan hendaklah memberitahu orang itu mengenai isi
keterangan itu, setakat yang didapatinya selaras dengan kepentingan
awam atau keperluan untuk melindungi saksi atau keluarganya atau
rakannya untuk berbuat sedemikian, dan hendaklah dalam tiaptiap kes sedemikian memasukkan dalam mana-mana laporan yang
dibuat di bawah perenggan 12(2)(a) suatu pernyataan mengenai
hal keadaan yang keterangan itu telah diterima.


-----

12 _Rang Undang-Undang_

(5) Mana-mana orang yang dipanggil sebagai saksi di bawah
subseksyen (3) yang tanpa alasan yang munasabah tidak hadir
pada masa dan di tempat yang disebut dalam saman itu atau
yang, setelah hadir, enggan menjawab mana-mana soalan yang
dikemukakan kepadanya dengan sah atau mengemukakan apa-apa
dokumen atau benda yang ada dalam kuasanya untuk dikemukakan,
melakukan suatu kesalahan dan hendaklah dihukum dengan
pemenjaraan selama tempoh tidak melebihi enam bulan atau denda
tidak melebihi dua ribu ringgit atau kedua-duanya.

(6) Orang yang menjadi subjek siasatan itu dan saksi dalam
suatu siasatan tidak boleh diwakili oleh peguam bela dan peguam
cara dalam siasatan itu kecuali apabila keterangannya sendiri
sedang diambil dan direkodkan oleh Pegawai Siasatan.

(7) Pendakwa Raya boleh hadir dalam sesuatu siasatan untuk
membantu Pegawai Siasatan.

(8) Menteri boleh melalui peraturan-peraturan menetapkan
elaun yang kena dibayar kepada saksi yang dipanggil di bawah
subseksyen (3).

**Akses oleh Pegawai Siasatan kepada orang tahanan atau**
**banduan**

**11.** (1) Walau apa pun mana-mana undang-undang bertulis yang
lain, seseorang Pegawai Siasatan yang menjalankan suatu siasatan
di bawah Akta ini hendaklah dibenarkan mempunyai akses kepada
mana-mana orang yang dia mempunyai sebab untuk mempercayai
ada kaitan dengan atau mempunyai apa-apa keterangan mengenai
mana-mana kesalahan yang orang itu—

_(a) sedang ditahan di bawah mana-mana undang-undang_

bertulis yang lain; atau

_(b)_ berada dalam kurungan di penjara, sama ada disabitkan

atau tidak.

(2) Tiada apa jua dalam seksyen ini boleh memberi kuasa subjek
siasatan atau peguam bela dan peguam caranya atau wakilnya,
jika ada, hadir di tempat tahanan atau penjara.


-----

_Pencegahan Keganasan_ 13

**Laporan Pegawai Siasatan**

**12.** (1) Pegawai Siasatan hendaklah mengemukakan laporannya
secara bertulis kepada Lembaga dalam tempoh yang ditetapkan
oleh Menteri melalui peraturan-peraturan yang dibuat di bawah
Akta ini.

(2) Apabila laporan di bawah subseksyen (1) diterima—

_(a) jika Lembaga bersetuju dengan Pegawai Siasatan bahawa_

terdapat alasan yang munasabah untuk mempercayai
bahawa orang yang menjadi subjek siasatan terlibat
dengan perbuatan melakukan atau menyokong perbuatan
keganasan yang melibatkan organisasi pengganas tersenarai
di sesuatu negara asing atau di mana-mana bahagian
sesuatu negara asing, Lembaga hendaklah meneruskan
tindakan di bawah seksyen 13;

_(b) jika Lembaga bersetuju dengan Pegawai Siasatan bahawa_

tidak ada alasan yang munasabah untuk mempercayai
bahawa orang yang menjadi subjek siasatan terlibat
dengan perbuatan melakukan atau menyokong perbuatan
keganasan yang melibatkan organisasi pengganas tersenarai
di sesuatu negara asing atau di mana-mana bahagian
sesuatu negara asing, Lembaga hendaklah dengan segera
mengarahkan mana-mana orang yang mempunyai jagaan
ke atas orang itu, dalam masa dua puluh empat jam
dari penerimaan arahan itu, untuk membawa orang itu
di hadapan Hakim Mahkamah Sesyen, yang hendaklah
dengan itu melepaskan perintah reman yang dibuat di
bawah seksyen 4 dan, jika tidak ada alasan lain yang
berdasarkannya orang itu ditahan dengan sah, hendaklah
memerintahkan pelepasannya dengan serta-merta.

Bahagian IV

PERINTAH TAHANAN DAN SEKATAN

**Kuasa untuk memerintahkan tahanan dan sekatan**

**13.** (1) Bilamana Lembaga, selepas menimbangkan—

_(a) laporan lengkap penyiasatan yang dikemukakan di bawah_

subseksyen 3(4); dan

_(b) laporan Pegawai Siasatan yang dikemukakan di bawah_

seksyen 12,


-----

14 _Rang Undang-Undang_

berpuas hati berkenaan dengan mana-mana orang bahawa orang
itu telah atau sedang terlibat dengan perbuatan melakukan atau
menyokong perbuatan keganasan yang melibatkan organisasi
pengganas tersenarai di sesuatu negara asing atau di mana-mana
bahagian sesuatu negara asing, Lembaga boleh, jika Lembaga
berpuas hati bahawa adalah perlu demi kepentingan keselamatan
Malaysia atau mana-mana bahagian Malaysia yang orang itu ditahan,
melalui perintah (“perintah tahanan”) mengarahkan supaya orang
itu ditahan selama tempoh yang tidak melebihi dua tahun.

(2) Tiap-tiap orang yang ditahan menurut suatu perintah tahanan
hendaklah ditahan di mana-mana tempat (“tempat tahanan”) yang
diarahkan oleh Lembaga dan mengikut apa-apa arahan yang
dikeluarkan oleh Lembaga dan mana-mana peraturan yang dibuat
di bawah seksyen 34.

(3) Jika Lembaga berpuas hati bahawa bagi maksud yang
disebut dalam subseksyen (1) adalah perlu supaya kawalan dan
pengawasan dibuat ke atas mana-mana orang atau bahawa sekatan
dan syarat patut dikenakan ke atas orang itu berkenaan dengan
aktivitinya, kebebasannya bergerak atau tempat kediamannya
atau tempat kerjanya, tetapi tidak perlu menahan orang itu bagi
maksud itu, Lembaga boleh melalui perintah (“perintah sekatan”)
mengarahkan supaya orang yang dinamakan dalam perintah itu
(“orang sekatan”) hendaklah tertakluk kepada pengawasan polis
selama apa-apa tempoh yang tidak melebihi lima tahun pada
sesuatu masa dan boleh mengenakan semua atau mana-mana
daripada sekatan dan syarat yang berikut:

_(a) dia dikehendaki bermastautin di dalam had mana-mana_

Negeri, daerah, mukim, bandar atau kampung yang
dinyatakan dalam perintah itu;

_(b) dia tidak dibenarkan berpindah tempat bermastautinnya ke_

mana-mana Negeri, daerah, mukim, bandar atau kampung
yang lain, mengikut mana-mana yang berkenaan, tanpa
kebenaran bertulis Lembaga;

_(c) kecuali setakat yang diperuntukkan selainnya oleh perintah_

itu, dia tidak boleh meninggalkan Negeri, daerah, mukim,
bandar atau kampung yang di dalamnya dia bermastautin
tanpa kebenaran bertulis daripada Ketua Polis Negeri
yang berkenaan;


-----

_Pencegahan Keganasan_ 15

_(d) dia hendaklah pada setiap masa memberitahu Ketua Polis_

Daerah di mana dia bermastautin mengenai rumah atau
tempat di mana dia bermastautin;

_(e) dia hendaklah, pada masa atau masa-masa yang dinyatakan_

dalam perintah itu, menghadirkan dirinya di balai polis
yang terdekat;

_(f) dia hendaklah berada di dalam rumah, atau di dalam_

kawasan yang ditakrifkan dalam perintah itu, pada masa
yang dinyatakan dalam perintah itu, melainkan jika dia
memperoleh kebenaran khas selainnya daripada Ketua
Polis Daerah;

_(g) kecuali setakat yang diperuntukkan selainnya oleh perintah_

itu, dia tidak dibenarkan untuk memasuki mana-mana
Negeri, daerah, mukim, bandar atau kampung yang
dinyatakan dalam perintah itu;

_(h) dia hendaklah hanya menggunakan kelengkapan dan_

kemudahan komunikasi yang diisytiharkan pada dan
diluluskan oleh Ketua Polis Negeri mana-mana Negeri
yang berkenaan;

_(i) kecuali setakat yang diperuntukkan selainnya oleh perintah_

itu, dia tidak boleh membuat capaian internet;

_(j)_ dia hendaklah menjaga keamanan dan berkelakuan

baik;

_(k) dia hendaklah mengikat suatu bon, dengan atau tanpa_

penjamin sebagaimana yang diarahkan oleh Lembaga dan
bagi suatu amaun yang dinyatakan dalam perintah itu,
bagi pematuhannya yang sewajarnya dengan sekatan dan
syarat yang dikenakan ke atasnya oleh perintah itu;

_(l) dia hendaklah dipasang dengan suatu peranti pengawasan_

elektronik.

(4) Lembaga boleh, melalui perintah bertulis yang disampaikan
kepada orang yang tertakluk kepada suatu perintah sekatan,
mengubah, mengkansel atau menambah kepada mana-mana sekatan
dan syarat yang dikenakan di bawah subseksyen (3).


-----

16 _Rang Undang-Undang_

(5) Mana-mana orang sekatan yang tidak mematuhi mana-mana
sekatan atau syarat yang dikenakan ke atasnya di bawah seksyen
ini melakukan suatu kesalahan dan hendaklah dihukum dengan
pemenjaraan selama tempoh yang tidak melebihi sepuluh tahun
dan tidak kurang daripada dua tahun.

(6) Mana-mana orang yang berkomplot dengan, bersubahat
atau membantu mana-mana orang sekatan untuk melanggar manamana sekatan atau syarat di bawah seksyen ini melakukan suatu
kesalahan dan hendaklah dihukum dengan pemenjaraan selama
tempoh yang tidak melebihi sepuluh tahun dan tidak kurang
daripada dua tahun.

(7) Seksyen 173a dan 294 Kanun Tatacara Jenayah tidak terpakai
berkenaan dengan kesalahan di bawah subseksyen (5) dan (6).

(8) Hukuman yang dikenakan di bawah subseksyen (5) dan
apa-apa tempoh pemenjaraan yang dikenakan di bawah manamana undang-undang bertulis tidak boleh dipertimbangkan bagi
maksud tempoh pengawasan yang dikenakan di bawah subsekyen
(3) dan tempoh pengawasan itu hendaklah diteruskan dari tarikh
tamat hukuman pemenjaraan yang dikenakan.

(9) Suatu salinan tiap-tiap perintah tahanan yang dibuat oleh
Lembaga di bawah subseksyen (1) hendaklah disampaikan kepada
orang yang kepadanya perintah itu berkaitan seberapa segera yang
boleh selepas perintah itu dibuat, dan tiap-tiap orang sedemikian
adalah berhak membuat representasi kepada suatu Lembaga Penasihat
yang ditubuhkan di bawah Fasal (2) Perkara 151 Perlembagaan
Persekutuan mengikut tatacara yang ditetapkan.

(10) Arahan Lembaga di bawah subseksyen (1) hendaklah
tertakluk kepada kajian semula oleh Mahkamah Tinggi.

**Kesahan perintah tahanan**

**14. Tiada perintah tahanan boleh menjadi tidak sah atau tidak**
berkuat kuasa oleh sebab—

_(a) orang yang terhadapnya perintah tahanan itu_

dimaksudkan—


-----

_Pencegahan Keganasan_ 17

(i) telah sebaik sebelum perintah tahanan itu dibuat

ditahan di mana-mana tempat selain tempat tahanan
yang disebut dalam subseksyen 13(2);

(ii) terus ditahan sebaik selepas perintah tahanan itu

dibuat di tempat yang dia telah ditahan di bawah
seksyen 3 sebelum dia dipindahkan ke suatu
tempat tahanan yang disebut dalam subseksyen
13(2); atau

(iii) telah semasa jangka masa perintah tahanan itu

berada dalam perjalanan dalam jagaan polis atau
dalam apa-apa jagaan lain ke suatu tempat tahanan
yang disebut dalam subseksyen 13(2); atau

_(b) perintah tahanan itu telah disampaikan kepadanya di mana-_

mana tempat selain tempat tahanan yang disebut dalam
subseksyen 13(2), atau terdapat apa-apa kecacatan yang
berhubungan dengan penyampaian perintah tahanan itu
kepadanya.

**Penggantungan perintah tahanan**

**15. (1)** Lembaga boleh, pada bila-bila masa, mengarahkan supaya
kuat kuasa mana-mana perintah tahanan di bawah subseksyen 13(1)
digantung tertakluk kepada pengenaan semua atau mana-mana
daripada sekatan dan syarat di bawah subseksyen 13(3).

(2) Jika suatu perintah tahanan digantung di bawah subseksyen
(1), subseksyen 13(3) hendaklah berkuat kuasa seolah-olah sekatan
dan syarat yang berdasarkannya perintah tahanan itu digantung
adalah sekatan dan syarat yang dikenakan oleh suatu perintah
sekatan yang dibuat di bawah subseksyen 13(3).

(3) Lembaga boleh membatalkan penggantungan mana-mana
perintah tahanan jika Lembaga berpuas hati bahawa—

_(a) orang yang terhadapnya perintah tahanan itu dibuat tidak_

mematuhi mana-mana sekatan atau syarat yang dikenakan
ke atasnya; atau

_(b) adalah perlu demi ketenteraman awam atau keselamatan_

awam untuk penggantungan itu dibatalkan,


-----

18 _Rang Undang-Undang_

dan dalam mana-mana hal sedemikian pembatalan penggantungan
itu hendaklah menjadi kuasa yang mencukupi bagi mana-mana
pegawai polis untuk menangkap semula tanpa waran orang yang
terhadapnya perintah tahanan itu telah dibuat, dan orang itu
hendaklah seberapa cepat yang dapat dilaksanakan dikembalikan ke
tempat tahanannya yang terdahulu atau, jika diarahkan sedemikian
oleh Lembaga, dihantar ke suatu tempat tahanan yang lain.

(4) Penggantungan mana-mana perintah tahanan di bawah seksyen
ini hendaklah, tertakluk kepada subseksyen 13(4) sebagaimana yang
terpakai oleh subseksyen (2) dan tertakluk juga kepada subseksyen
(3), terus berkuat kuasa bagi bahagian tempoh perintah itu yang
belum tamat yang dinyatakan di bawah subseksyen 13(1).

**Kesan atas tempoh pemenjaraan**

**16.** Jika seseorang—

_(a) yang sedang menjalani tahanan di bawah subseksyen 13(1)_

dihukum dengan apa-apa tempoh pemenjaraan di bawah
Akta ini atau mana-mana undang-undang bertulis yang
lain; atau

_(b)_ telah dilanjutkan tempoh tahanannya di bawah subseksyen

17(1) semasa dia sedang menjalani mana-mana tempoh
pemenjaraan itu,

tahanan atau tahanan lanjut itu hendaklah disifatkan telah dijalani
serentak dengan tempoh pemenjaraan itu, dan jika setelah tempoh
pemenjaraan itu selesai, masih ada mana-mana bahagian tempoh
tahanan atau tempoh tahanan lanjut yang belum tamat, dia hendaklah
ditahan bagi bahagian tempoh yang belum tamat itu.

**Kuasa Lembaga untuk melanjutkan perintah tahanan, perintah**
**sekatan atau perintah tahanan yang digantung**

**17. (1) Lembaga boleh pada bila-bila masa sebelum habis tempoh**
masa—

_(a) sesuatu perintah tahanan yang dibuat di bawah subseksyen_

13(1);


-----

_Pencegahan Keganasan_ 19

_(b) sesuatu perintah sekatan yang dibuat di bawah subseksyen_

13(3); atau

_(c) sesuatu perintah tahanan yang digantung di bawah subseksyen_

15(1) (“perintah tahanan yang digantung”),

mengarahkan supaya tempoh masa perintah itu dilanjutkan selama
suatu tempoh selanjutnya, yang tidak melebihi dua tahun bagi
suatu perintah tahanan atau lima tahun bagi suatu perintah sekatan,
sebagaimana yang dinyatakan oleh Lembaga, bermula sebaik sahaja
tempoh masa semasanya pada waktu itu habis tempoh.

(2) Jika Lembaga mengarahkan supaya tempoh masa sesuatu
perintah tahanan, perintah sekatan atau perintah tahanan yang
digantung dilanjutkan di bawah subseksyen (1), Lembaga hendaklah
menyatakan dalam arahan itu alasan bagi perlanjutan itu dan
menyatakan sama ada alasan itu—

_(a) sama dengan alasan yang atasnya perintah itu dibuat pada_

asalnya;

_(b) berlainan daripada alasan yang atasnya perintah itu dibuat_

pada asalnya; atau

_(c) sebahagiannya adalah alasan yang sama dan sebahagiannya_

adalah alasan yang berlainan.

(3) Jika tempoh masa sesuatu perintah tahanan yang digantung
dilanjutkan di bawah subseksyen (1), tempoh masa arahan bagi
penggantungannya di bawah subseksyen 15(1) hendaklah disifatkan
telah dilanjutkan selama tempoh masa perlanjutan perintah tahanan
yang digantung itu bersama dengan sekatan dan syarat yang
dikenakan berkenaan dengan penggantungan itu, tertakluk, jika
Lembaga mengarahkan sedemikian, kepada kehendak bahawa orang
yang terhadapnya perintah tahanan itu dibuat hendaklah mengikat
suatu bon baru sebagaimana yang diperuntukkan dalam perenggan
13(3)(k), dan seksyen 15 hendaklah terpakai bagi penggantungan
yang dilanjutkan itu mengikut cara yang sama sebagaimana yang
ia terpakai bagi suatu penggantungan asal di bawah subseksyen
15(1).

(4) Jika arahan di bawah subseksyen (1) bagi perlanjutan tempoh
masa sesuatu perintah tahanan atau sesuatu perintah tahanan yang
digantung adalah atas alasan yang termasuk di bawah perenggan
(2)(b) atau _(c), subseksyen 13(9) hendaklah terpakai bagi arahan_
itu seolah-olah arahan itu adalah suatu perintah tahanan yang
baru.


-----

20 _Rang Undang-Undang_

(5) Tempoh masa sesuatu perintah tahanan, perintah sekatan
atau perintah tahanan yang digantung yang dilanjutkan di bawah
subseksyen (1) boleh dilanjutkan seterusnya dari semasa ke semasa
bagi tempoh lanjutan yang tidak melebihi dua tahun pada sesuatu
masa, dan peruntukan seksyen ini hendaklah terpakai _mutatis_
_mutandis berhubung dengan setiap perlanjutan sedemikian._

**Kuasa Lembaga untuk membatalkan perintah tahanan, perintah**
**sekatan, perintah tahanan yang digantung atau arahan bagi**
**perlanjutan mana-mana perintah sedemikian**

**18. (1) Walau apa pun apa-apa yang terkandung dalam Akta**
ini, Lembaga boleh pada bila-bila masa membatalkan mana-mana
perintah tahanan yang dibuat di bawah subseksyen 13(1) atau
mana-mana perintah sekatan yang dibuat di bawah subseksyen
13(3) atau mana-mana perintah tahanan yang digantung atau
mana-mana arahan di bawah subseksyen 17(1) bagi perlanjutan
tempoh masa mana-mana perintah sedemikian, jika didapatinya
adil atau patut untuk berbuat demikian.

(2) Mana-mana pembatalan di bawah subseksyen (1) tidaklah
menjejaskan kesahan perintah atau arahan itu sebelum pembatalannya
atau apa-apa jua yang dilakukan di bawahnya, atau kuasa Lembaga
untuk membuat perintah tahanan baru di bawah subseksyen 13(1)
atau perintah sekatan baru di bawah subseksyen 13(3) atau memberi
arahan baru di bawah subseksyen 17(1) berkenaan dengan orang
yang terhadapnya perintah atau arahan yang dibatalkan itu telah
dibuat atau diberikan.

**Kajian semula kehakiman atas tindakan atau keputusan**
**Lembaga**

**19.** (1) Tiada apa-apa kajian semula kehakiman dalam manamana mahkamah mengenai, dan tiada mahkamah mempunyai
atau boleh menjalankan apa-apa bidang kuasa berkenaan dengan,
apa-apa tindakan yang dilakukan atau keputusan yang dibuat oleh
Lembaga pada menjalankan kuasa budi bicaranya mengikut Akta
ini, kecuali mengenai apa-apa persoalan tentang pematuhan apaapa kehendak tatacara dalam Akta ini yang mentadbir tindakan
atau keputusan itu.


-----

_Pencegahan Keganasan_ 21

(2) Dalam Akta ini, “kajian semula kehakiman” termasuklah
prosiding yang dimulakan dengan cara—

_(a) permohonan untuk mendapatkan apa-apa perintah prerogatif_

_mandamus, larangan dan_ _certiorari;_

_(b) permohonan untuk mendapatkan deklarasi atau injunksi;_

_(c) writ_ _habeas corpus; dan_

_(d) apa-apa guaman, tindakan atau prosiding undang-undang_

lain yang berhubungan dengan atau yang berbangkit
daripada apa-apa tindakan yang dilakukan atau keputusan
yang dibuat oleh Lembaga mengikut Akta ini.

**Kuasa untuk memerintahkan pemindahan**

**20. (1) Lembaga boleh dengan perintah mengarahkan pemindahan**
mana-mana orang yang ditahan di bawah subseksyen 13(1), atau
di bawah subseksyen 17(1), dari mana-mana tempat tahanan ke
suatu tempat tahanan yang lain yang dinyatakan dalam perintah
itu, untuk ditahan di tempat itu bagi seluruh atau mana-mana
bahagian tempoh yang telah diperintahkan supaya orang itu
ditahan.

(2) Mana-mana orang yang sedang dipindahkan di bawah
subseksyen (1) hendaklah disifatkan berada dalam jagaan yang
sah.

**Kuasa untuk memerintahkan pengemukaan orang tahanan**

**21. (1) Apabila dibuktikan hingga memuaskan hatinya bahawa**
kehadiran di mana-mana tempat mana-mana orang yang ditahan
di bawah subseksyen 13(1) atau 17(1), atau yang dalam jagaan
sah polis atau yang dikurung dalam mana-mana penjara sama
ada di bawah subseksyen 13(1), subseksyen 17(1) atau di bawah
suatu perintah mana-mana mahkamah atau walau dengan apa cara
pun selainnya, dan walau apa pun apa-apa perintah mana-mana
mahkamah atau apa-apa jua pun pihak berkuasa lain, dikehendaki
demi kepentingan keadilan, atau bagi maksud apa-apa siasatan
awam atau siasatan lain, atau demi kepentingan negara, atau demi
kepentingan orang yang ditahan, yang berada dalam jagaan atau


-----

22 _Rang Undang-Undang_

yang dikurung, Komisioner Jeneral Penjara jika orang itu ditahan
di tempat tahanan atau penjara, atau Ketua Polis Negara jika
orang itu berada dalam jagaan sah polis, boleh memerintahkan
supaya orang itu dibawa ke tempat itu.

(2) Mana-mana orang yang sedang dibawa ke mana-mana
tempat di bawah subseksyen (1) dan semasa berada di tempat itu
hendaklah diletakkan dalam jagaan sebagaimana yang diarahkan
oleh Komisioner Jeneral Penjara atau Ketua Polis Negara, mengikut
mana-mana yang berkenaan, dan semasa berada dalam jagaan itu
hendaklah disifatkan berada dalam jagaan yang sah.

(3) Dalam seksyen ini, “Komisioner Jeneral Penjara” mempunyai
erti yang sama yang diberikan kepadanya oleh subseksyen 2(1)
Akta Penjara 1995 [Akta 537].

**Pendaftaran**

**22. (1) Pendaftar hendaklah menyimpan suatu Daftar bagi maksud**
Akta ini, yang di dalamnya hendaklah dicatatkan nama tiap-tiap
orang sekatan dan tiap-tiap orang yang berkenaan dengannya
suatu perintah tahanan sedang berkuat kuasa (sama ada digantung
di bawah seksyen 15 atau tidak), berserta dengan apa-apa butir
mengenai mana-mana orang itu yang ditetapkan; dan apabila nama
dan butir-butir mana-mana orang itu telah dicatatkan dalam Daftar
orang itu hendaklah menjadi “orang berdaftar” bagi maksud Akta
ini.

(2) Mana-mana pegawai polis yang berpangkat tidak rendah
daripada Inspektor boleh—

_(a) melawat mana-mana tempat yang disebut dalam subseksyen_

13(2) bagi maksud mengambil cap jari dan gambar
foto mana-mana orang yang ditahan di dalamnya dan
memperoleh apa-apa butir lain mengenai mana-mana orang
itu yang ditetapkan atau yang perlu bagi melaksanakan
pendaftaran orang itu di bawah subseksyen (1);

_(b) melalui notis bertulis mengarahkan supaya mana-mana_

orang sekatan hadir di hadapannya, pada masa dan di
tempat yang dinyatakan di dalam notis itu, bagi maksud
mengambil cap jari dan gambar foto orang itu dan
memperoleh apa-apa butir lain mengenai mana-mana orang
itu yang ditetapkan atau yang perlu bagi melaksanakan
pendaftaran orang itu di bawah subseksyen (1)


-----

_Pencegahan Keganasan_ 23

(3) Mana-mana orang yang, apabila dikehendaki oleh seorang
pegawai polis yang berpangkat tidak rendah daripada Inspektor
supaya memberikan butir-butir yang disebut dalam perenggan
(2)(a) atau _(b), enggan memberikan mana-mana butir itu atau_
memberikan apa-apa butir yang dia tahu atau mempunyai sebab
untuk mempercayai adalah palsu, melakukan suatu kesalahan dan
hendaklah dihukum dengan denda yang tidak melebihi sepuluh
ribu ringgit atau dengan pemenjaraan selama tempoh yang tidak
melebihi tiga tahun atau kedua-duanya.

(4) Jika mana-mana orang tidak hadir sebagaimana yang diarahkan
di bawah perenggan (2)(b), pegawai polis yang mengeluarkan
notis itu boleh menyebabkan dia ditangkap tanpa waran oleh
mana-mana pegawai polis dan dibawa ke hadapannya bagi maksud
yang dinyatakan dalam subseksyen itu.

**Penghapusan nama daripada Daftar**

**23. (1) Bilamana sesuatu perintah di bawah subseksyen 13(1)**
atau 13(3), atau sesuatu arahan di bawah subseksyen 17(1), habis
tempoh atau dibatalkan sedemikian yang orang yang berkenaan
dengannya perintah itu dibuat tidak lagi tertakluk kepada apaapa jua sekatan atau syarat, Pendaftar hendaklah dengan segera
menghapuskan nama orang itu dan semua catatan mengenainya
daripada Daftar.

(2) Lembaga boleh pada bila-bila masa menurut budi bicaranya
mengarahkan Pendaftar menghapuskan nama mana-mana orang
daripada Daftar, dan selepas penghapusan nama itu orang itu
hendaklah terhenti menjadi orang berdaftar, melainkan jika namanya
dicatatkan semula kemudiannya dalam Daftar mengikut seksyen
22.

**Orang berdaftar tidak boleh bergaul dengan orang berdaftar**
**lain**

**24. (1) Tiada seorang pun orang berdaftar boleh bergaul dengan**
atau secara lazimnya berkawan dengan mana-mana orang berdaftar
lain tanpa kebenaran Ketua Polis Daerah di mana dia bermastautin,
melainkan jika dia membuktikan bahawa dia tidak tahu dan tidak
mempunyai sebab untuk mengesyaki bahawa orang lain itu ialah
orang berdaftar.


-----

24 _Rang Undang-Undang_

(2) Mana-mana orang yang melanggar peruntukan seksyen
ini melakukan suatu kesalahan dan hendaklah dihukum dengan
pemenjaraan selama tempoh yang tidak melebihi lima belas tahun
dan tidak kurang daripada lima tahun.

**Penalti satu kali ganda**

**25. Mana-mana orang berdaftar yang disabitkan dengan mana-**
mana kesalahan yang dilakukan selepas tarikh namanya dicatatkan
dalam Daftar di bawah mana-mana undang-undang bertulis boleh
dikenakan pemenjaraan selama tempoh satu kali ganda tempoh
maksimum yang boleh dikenakan ke atasnya apabila disabitkan
bagi kesalahan itu, dan juga sebatan.

**Merayau di tempat awam, dsb.**

**26.** Mana-mana orang berdaftar yang—

_(a) dijumpai antara masa matahari terbenam dan matahari_

terbit selalu berada atau merayau-rayau di atau dekat
mana-mana tempat awam atau di atau berhampiran
mana-mana tempat hiburan awam;

_(b) pada bila-bila masa dijumpai bersama dengan dua orang_

berdaftar atau lebih; atau

_(c) pada bila-bila masa dijumpai di atau berhampiran dengan_

mana-mana tempat di mana apa-apa perbuatan ganas atau
pecah keamanan dilakukan atau baru sahaja dilakukan,

dan tidak dapat memberikan penjelasan yang memuaskan tentang
kehadirannya di tempat atau pada masa itu atau bersama dengan
orang itu melakukan suatu kesalahan dan hendaklah dihukum
dengan pemenjaraan selama tempoh yang tidak melebihi lima
tahun atau denda yang tidak melebihi sepuluh ribu ringgit atau
kedua-duanya.

**Perlindungan**

**27. (1) Mana-mana orang yang dengan diketahuinya melindungi**
atau menyembunyikan mana-mana orang yang memasuki manamana Negeri, daerah, mukim, bandar atau kampung berlanggaran


-----

_Pencegahan Keganasan_ 25

dengan mana-mana perintah di bawah seksyen 13 melakukan suatu
kesalahan dan hendaklah dihukum dengan pemenjaraan selama
tempoh yang tidak melebihi lima tahun atau denda yang tidak
melebihi sepuluh ribu ringgit atau kedua-duanya: dengan syarat
bahawa subseksyen ini tidak terpakai dalam hal seseorang isteri
yang melindungi atau menyembunyikan suaminya atau seseorang
suami yang melindungi atau menyembunyikan isterinya.

(2) Mana-mana orang yang menyedari kehadiran mana-mana orang
dalam mana-mana Negeri, daerah, mukim, bandar atau kampung,
yang bukannya suami atau isteri orang yang pertama disebut itu,
yang telah diperintahkan supaya tidak memasuki Negeri, daerah,
mukim, bandar atau kampung itu atau yang telah diperintahkan
untuk bermastautin di mana-mana Negeri, daerah, mukim, bandar
atau kampung lain, dan dengan menyedari juga pembuatan perintah
itu, hendaklah jika tidak ada alasan yang munasabah, yang bukti
mengenainya terletak padanya, dengan segera memberi maklumat
mengenainya kepada pegawai polis atau Majistret yang terdekat,
dan jika dia ingkar berbuat demikian melakukan suatu kesalahan
dan hendaklah dihukum dengan pemenjaraan selama tempoh yang
tidak melebihi tiga tahun atau denda yang tidak melebihi lima
ribu ringgit atau kedua-duanya.

**Kecualian berkenaan dengan pendakwaan orang yang**
**ditahan**

**28.** Penahanan mana-mana orang di bawah Bahagian ini tidaklah
menjejaskan pembawaan apa-apa prosiding jenayah terhadap orang
itu, sama ada semasa atau selepas tempoh tahanannya.

Bahagian V

AM

**Kuasa polis untuk menyiasat**

**29. (1) Apabila seseorang pegawai polis berpangkat tidak**
rendah daripada Inspektor mempunyai sebab untuk mempercayai
bahawa terdapat alasan yang menjustifikasikan siasatan diadakan
mengenai kes mana-mana orang di bawah Akta ini, pegawai polis
itu atau mana-mana pegawai polis yang berpangkat lebih rendah
daripadanya dan bertindak di bawah arahannya boleh menyiasat


-----

26 _Rang Undang-Undang_

fakta dan hal keadaan kes itu setakat yang fakta dan hal keadaan
itu berkaitan dengan mana-mana prosiding berkenaan dengan
orang itu di bawah Akta ini.

(2) Dalam membuat apa-apa penyiasatan di bawah subseksyen (1),
seseorang pegawai polis boleh menjalankan semua atau manamana kuasa berhubung dengan penyiasatan polis dalam apa-apa
kes boleh tangkap yang diberi kepadanya oleh undang-undang
yang sedang berkuat kuasa yang berhubungan dengan tatacara
jenayah.

**Penangkapan**

**30. Seseorang pegawai polis boleh tanpa waran menangkap**
mana-mana orang jika pegawai polis itu mempunyai sebab untuk
mempercayai bahawa orang itu telah melakukan suatu kesalahan
terhadap seksyen 24, 26 atau 27 dan tiap-tiap kesalahan sedemikian
adalah boleh ditangkap dan tidak boleh dijamin bagi maksud
Kanun Tatacara Jenayah.

**Pengambilan gambar foto dan cap jari**

**31.** (1) Seseorang pegawai polis boleh mengambil atau menyebabkan
supaya diambil gambar foto dan cap jari mana-mana orang yang
ditangkap di bawah subseksyen 3(1), atau yang namanya dikehendaki
dicatatkan dalam Daftar di bawah seksyen 22, dan hendaklah
menghantar gambar foto dan cap jari itu kepada Pendaftar untuk
pengenalpastian dan laporan; dan tiap-tiap orang sedemikian adalah
terikat di sisi undang-undang supaya patuh kepada pengambilan
gambar foto dan cap jarinya, dan boleh dipaksa bagi maksud itu
dengan menggunakan kekerasan jika perlu.

(2) Mana-mana orang yang, semasa terikat di sisi undang-undang
di bawah subseksyen (1) supaya patuh kepada pengambilan gambar
fotonya atau cap jarinya, enggan atau tidak patuh kepadanya apabila
diminta melakukan suatu kesalahan dan hendaklah dihukum dengan
pemenjaraan selama tempoh yang tidak melebihi enam bulan atau
denda tidak melebihi dua ribu ringgit atau kedua-duanya.

(3) Bilamana—

_(a)_ mana-mana orang yang gambar foto dan cap jarinya

telah diambil di bawah seksyen ini dilepaskan di bawah
seksyen 4, 6 atau 12; atau


-----

_Pencegahan Keganasan_ 27

_(b) nama mana-mana orang dihapuskan daripada Daftar di_

bawah seksyen 23,

pegawai yang bertanggungjawab bagi kes itu hendaklah dengan segera
memberitahu Pendaftar mengenai pelepasan atau penghapusan itu,
dan Pendaftar hendaklah, atas permohonan orang itu, menghantar
serah kepada orang itu lembaran yang di atasnya cap jarinya telah
dibuat, berserta negatif dan semua salinan apa-apa gambar foto
orang itu yang telah diambil dan dihantar kepada Pendaftar di
bawah seksyen ini.

**Penzahiran maklumat**

**32. Tiada apa jua dalam Akta ini atau dalam mana-mana peraturan**
yang dibuat di bawah Akta ini boleh menghendaki Lembaga,
mana-mana anggota Lembaga, mana-mana Pegawai Siasatan
atau mana-mana pekhidmat awam untuk menzahirkan fakta atau
mengemukakan dokumen yang didapatinya—

_(a) bertentangan dengan kepentingan awam untuk dizahirkan_

atau dikemukakan; atau

_(b) akan menjejaskan perlindungan seseorang saksi atau_

keluarganya atau rakannya.

**Kuasa untuk meminda Jadual**

**33.** Menteri boleh, melalui perintah yang disiarkan dalam Warta,
meminda Jadual.

**Peraturan-peraturan**

**34.** (1) Menteri boleh membuat peraturan-peraturan bagi
melaksanakan maksud Akta ini.

(2) Tanpa menjejaskan keluasan kuasa yang diberi oleh
subseksyen (1), peraturan-peraturan itu boleh—

_(a) menetapkan bentuk Daftar, dan apa-apa borang lain yang_

perlu atau wajar untuk digunakan berkaitan dengan
perkara yang diperkatakan dalam Akta ini atau dalam
mana-mana peraturan yang dibuat di bawah Akta ini;


-----

28 _Rang Undang-Undang_

_(b) menghendaki semua atau mana-mana golongan orang_

berdaftar membawa kad pengenalan, membuat peruntukan
mengenai bentuk, pengeluaran, pengemukaan, pemeriksaan,
pembatalan, pengubahan, pengendorsan dan penggantian
kad itu, dan penggantian kad pengenalan itu dengan kad
pengenalan yang dikeluarkan kepada orang itu di bawah
mana-mana undang-undang bertulis lain, dan bagi semua
perkara lain yang perlu atau wajar berkaitan dengan
kad itu atau pembawaan kad itu atau penguatkuasaan
peraturan-peraturan itu, termasuk penetapan penalti yang
tidak melebihi denda lima ribu ringgit atau pemenjaraan
selama tempoh tiga tahun atau kedua-duanya berkenaan
dengan mana-mana kesalahan;

_(c) membuat peruntukan mengenai pentadbiran dan pengurusan_

Lembaga, termasuk peruntukan mengenai latihan bagi
anggota Lembaga;

_(d) membuat peruntukan mengenai penyelenggaraan dan_

pengurusan tempat tahanan dan mengenai disiplin dan
perlakuan terhadap orang yang ditahan di tempat tahanan
dan peraturan-peraturan yang berlainan boleh dibuat bagi
tempat tahanan yang berlainan;

_(e) memperuntukkan bagi apa-apa perkara lain yang dikehendaki_

atau dibenarkan untuk ditetapkan di bawah Akta ini.

**Kecualian dan peralihan**

**35. (1) Akta ini tidak menjejaskan mana-mana perintah pengawasan**
atau perintah tahanan yang dikeluarkan di bawah Akta Pencegahan
Jenayah 1959 [Akta 297] berhubung dengan mana-mana orang
yang telah terlibat dengan perbuatan melakukan atau menyokong
perbuatan keganasan yang melibatkan organisasi pengganas
tersenarai di sesuatu negara asing atau di mana-mana bahagian
sesuatu negara asing sebelum tarikh Akta ini mula berkuat kuasa
dan orang sedemikian hendaklah terus tertakluk kepada perintah
pengawasan atau perintah tahanan itu, mengikut mana-mana yang
berkenaan, selagi perintah pengawasan atau perintah tahanan itu
berkuat kuasa.


-----

_Pencegahan Keganasan_ 29

(2) Akta ini tidak menjejaskan mana-mana siasatan yang
dimulakan di bawah Akta Pencegahan Jenayah 1959 berhubung
dengan mana-mana orang yang telah terlibat dengan perbuatan
melakukan atau menyokong perbuatan keganasan yang melibatkan
organisasi pengganas tersenarai di sesuatu negara asing atau di
mana-mana bahagian sesuatu negara asing yang belum selesai pada
tarikh Akta ini mula berkuat kuasa dan siasatan itu hendaklah
diteruskan sehingga ia diselesaikan di bawah Akta itu seolah-olah
Akta ini tidak diperbuat dan jika diputuskan bahawa suatu perintah
pengawasan atau perintah tahanan hendak dikeluarkan, perintah
pengawasan atau perintah tahanan itu hendaklah dikeluarkan di
bawah Akta itu.

(3) Akta ini tidak menjejaskan mana-mana prosiding yang
dimulakan di bawah atau menurut Akta Pencegahan Jenayah 1959
berhubung dengan mana-mana orang yang telah terlibat dengan
perbuatan melakukan atau menyokong perbuatan keganasan yang
melibatkan organisasi pengganas tersenarai di sesuatu negara asing
atau di mana-mana bahagian sesuatu negara asing yang belum
selesai pada tarikh Akta ini mula berkuat kuasa dan prosiding
itu hendaklah diteruskan sehingga ia diselesaikan di bawah Akta
itu seolah-olah Akta ini tidak diperbuat dan selepas itu, jika apaapa tindakan dikehendaki berhubung dengan sesuatu perintah
pengawasan atau sesuatu perintah tahanan yang dikeluarkan di
bawah Akta itu yang menjadi hal perkara prosiding itu, tindakan
itu hendaklah diambil di bawah Akta itu.

JADUAL

[Seksyen 7]

BORANG

PERANTI PENGAWASAN ELEKTRONIK

DALAM MAHKAMAH SESYEN DI ….……. DALAM NEGERI ………….

1. Nama: ………………………………………………………………………....

2. No. Kes: ………………………………………................……………….....

3. No. Kad Pengenalan: …………………………………………......…….......

4. Alamat: .....................................................................................................
...................................................................................................................

...................................................................................................................


-----

30 _Rang Undang-Undang_

5. No. Telefon: …..........................................................................................

6. Anggota keluarga untuk dihubungi: ..........................................................
...................................................................................................................

7. Tempoh peranti pengawasan elektronik (“peranti”) dipasang: ..................

8. Terma-terma dan syarat-syarat:

_(a) untuk melaporkan diri di balai polis yang terdekat pada/bagi_

tiap-tiap ...................…;

_(b) memahami bahawa semua pergerakan akan dijejaki dan disimpan_

sebagai rekod rasmi;

_(c) bersetuju untuk dikehendaki untuk melaporkan diri bagi pemeriksaan_

kelengkapan peranti jika perlu;

_(d) untuk memberitahu pegawai polis jika terdapat apa-apa pertukaran_

alamat;

_(e) untuk membenarkan pemeriksaan peranti oleh pegawai polis;_

_(f) untuk melaporkan diri di balai polis yang terdekat bagi peranti itu_

dibuka;

_(g) untuk memulangkan semua kelengkapan peranti kepada pegawai_

polis;

_(h) untuk mematuhi tatacara yang dikehendaki oleh pegawai polis;_

_(i) untuk menyenggara peranti sebagaimana yang diarahkan oleh pegawai_

polis;

_(j) untuk mematuhi apa-apa arahan pegawai polis;_

_(k) untuk mematuhi apa-apa syarat lain yang ditentukan oleh_

mahkamah.

9. Ketidakpatuhan terma-terma dan syarat-syarat ini merupakan suatu kesalahan

di bawah subseksyen 7(6) Akta Pencegahan Keganasan 2015.

Saya dengan ini bersetuju dan akan mematuhi terma-terma dan syarat-syarat
sebagaimana yang dinyatakan dalam Borang ini.

……………………………………
(            )


-----

_Pencegahan Keganasan_ 31

HURAIAN

Pada 24 September 2014, Majlis Keselamatan Pertubuhan Bangsa-Bangsa Bersatu
telah meluluskan Resolusi 2178 (“SCR 2178”) untuk menangani ancaman
kepada keamanan dan keselamatan antarabangsa yang disebabkan oleh perbuatan
keganasan. SCR 2178 meminta semua Negara Anggota, mengikut obligasi
mereka di bawah undang-undang antarabangsa, untuk bekerjasama dalam usaha
untuk menangani ancaman yang ditimbulkan oleh orang yang terlibat dengan
perbuatan melakukan atau menyokong perbuatan keganasan di sesuatu negara
asing atau di mana-mana bahagian sesuatu negara asing, termasuk dengan
mencegah perekrutan dan perjalanan orang sedemikian, menggendalakan dan
mencegah sokongan pembiayaan kepada kumpulan pengganas serta membentuk
dan melaksanakan strategi pendakwaan, pemulihan dan perintegrasian semula
bagi orang sedemikian apabila mereka kembali ke Malaysia.

2. Pada mengiktiraf ancaman keganasan yang berterusan di dalam dan di luar
Malaysia, pada 26 November 2014, Yang Amat Berhormat Perdana Menteri
telah membentangkan Kertas Putih bertajuk “Ke Arah Menangani Ancaman
Kumpulan Islamic State” di Parlimen. Kertas Putih itu telah menegaskan komitmen
Kerajaan dalam membanteras ancaman yang ditimbulkan oleh Islamic State (IS)
bersama masyarakat antarabangsa yang lain dan telah memperuntukkan langkahlangkah yang dicadangkan untuk menangani ancaman itu. Perenggan 41 Kertas
Putih itu juga telah mengiktiraf Resolusi yang telah diluluskan oleh Majlis
Keselamatan Pertubuhan Bangsa-Bangsa Bersatu.

3. Berdasarkan syor dalam perenggan 59 Kertas Putih itu, suatu undangundang baru akan diperbuat untuk menangani secara khusus ancaman IS.
Sebagai tambahan, undang-undang lain seperti Akta Kesalahan Keselamatan
(Langkah-Langkah Khas) 2012 [Akta 747], Akta Pencegahan Jenayah 1959

[Akta 297] dan Kanun Keseksaan [Akta 574] akan diperkukuh selanjutnya.

4. Menurut Kertas Putih itu, Rang Undang-Undang ini bertujuan mengadakan
peruntukan mengenai pencegahan pelakuan atau sokongan perbuatan keganasan
yang melibatkan organisasi pengganas tersenarai di sesuatu negara asing atau
di mana-mana bahagian sesuatu negara asing serta bagi kawalan terhadap orang
yang terlibat dalam perbuatan sedemikian dan bagi perkara yang berkaitan.

Bahagian I

5. Bahagian ini memperkatakan perkara permulaan.

_Fasal 1_ mengandungi tajuk ringkas dan peruntukan bagi permulaan kuat

kuasa Akta sementara _fasal 2 mengandungi takrif perkataan dan ungkapan_
tertentu yang digunakan dalam Akta. Antara terma penting yang ditakrifkan
ialah “perbuatan keganasan” dan “organisasi pengganas tersenarai” yang
“perbuatan keganasan” mempunyai erti yang sama yang diberikan kepadanya
oleh Kanun Keseksaan dan “organisasi pengganas tersenarai” ertinya
mana-mana entiti ditentukan yang diisytiharkan di bawah seksyen 66b dan
66c Akta Pencegahan Pengubahan Wang Haram, Pencegahan Pembiayaan
Keganasan dan Hasil daripada Aktiviti Haram 2001.


-----

32 _Rang Undang-Undang_

Bahagian II

6. Bahagian II mengandungi kuasa penangkapan, dan memperkatakan langkahlangkah sebelum siasatan diadakan di bawah Bahagian III.

Melalui _fasal 3, seseorang pegawai polis boleh tanpa waran menangkap_

mana-mana orang jika dia mempunyai sebab untuk mempercayai bahawa
terdapat alasan yang menjustifikasikan siasatan diadakan mengenai kes orang
itu. Kuasa ini disertai dengan kuasa penyiasatan yang terkandung dalam fasal
_29 yang di bawahnya seseorang pegawai polis berpangkat tidak rendah daripada_
Inspektor diberi kuasa untuk membuat penyiasatan mengenai fakta dan hal
keadaan mana-mana kes yang dia mempunyai sebab untuk mempercayai bahawa
terdapat alasan yang menjustifikasikan siasatan diadakan di bawah Bahagian
III. Apabila seseorang ditangkap di bawah _subfasal 3(1), kes itu hendaklah_
dirujuk oleh pegawai polis kepada Pendakwa Raya untuk mendapatkan arahan
tidak lewat daripada tujuh hari dari tarikh penangkapan.

Mana-mana orang yang ditangkap mesti dibawa di hadapan seorang Majistret

yang, atas pengemukaan pernyataan bertulis yang ditandatangani oleh seorang
pegawai polis yang berpangkat tidak rendah daripada Inspektor yang menyatakan
bahawa terdapat tujuan untuk mengadakan suatu siasatan mengenai kes orang
itu, mesti sama ada memerintahkan penahanannya dalam jagaan selama tempoh
dua puluh satu hari, atau, jika tiada pernyataan sedemikian dikemukakan,
mengarahkan pelepasannya (fasal 4).

Mana-mana orang yang ditahan sedemikian mesti, melainkan jika dilepaskan

terlebih dahulu, pada atau sebelum habis tempoh dua puluh satu hari itu
dibawa di hadapan seorang Majistret. Jika terdapat suatu pernyataan daripada
Pendakwa Raya yang menyatakan bahawa pada pendapatnya terdapat keterangan
yang mencukupi untuk menjustifikasikan suatu siasatan diadakan di bawah
_fasal 10 dan suatu pernyataan daripada seorang pegawai polis yang berpangkat_
tidak rendah daripada Penolong Penguasa yang menyatakan bahawa terdapat
cadangan untuk mengadakan suatu siasatan, Majistret mesti memerintahkan
orang itu direman dalam jagaan bagi tempoh lanjutan tiga puluh lapan hari.
Dalam mana-mana hal lain, Majistret mesti mengarahkan pelepasannya.

Walau apa pun kuasa khas mengenai penangkapan dan penahanan di bawah

_fasal 4, suatu elemen penting di bawah fasal ini yang mesti ditekankan adalah_
bahawa tiada seorang pun boleh ditangkap di bawah _fasal ini semata-mata_
atas kepercayaan politiknya atau aktiviti politiknya (subfasal 4(3)).

Di bawah _fasal 5, tiap-tiap orang yang direman dalam jagaan di bawah_

_fasal_ _4 hendaklah, jika tidak dilepaskan terlebih dahulu, seberapa segera yang_
boleh dibawa di hadapan seorang Pegawai Siasatan.

_Fasal 6 memperuntukkan bahawa mana-mana orang yang direman dalam_

jagaan di bawah fasal 4 boleh pada bila-bila masa dibawa di hadapan seorang
Hakim Mahkamah Sesyen yang, jika tiada alasan lain bagi menahan orang itu
dengan sah, hendaklah mengarahkan pelepasannya jika dikemukakan kepadanya
suatu pernyataan bertulis yang ditandatangani oleh seorang pegawai polis yang
berpangkat tidak rendah daripada Penolong Penguasa yang menyatakan bahawa
tidak terdapat tujuan untuk meneruskan sesuatu siasatan mengenai kes orang


-----

_Pencegahan Keganasan_ 33

itu di bawah _fasal 10. Dalam mana-mana hal lain, atas permohonan seorang_
pegawai polis, Hakim Mahkamah Sesyen boleh mengarahkan supaya orang itu
dilepaskan tertakluk kepada pelaksanaan suatu bon bagi kehadirannya dengan
sewajarnya di tempat dan pada masa dan dalam tempoh yang tidak melebihi
lima puluh sembilan hari atau dilepaskan tertakluk kepada pengawasan polis
selama tempoh sedemikian yang tidak melebihi lima puluh sembilan hari. Jika
seseorang dilepaskan tertakluk kepada suatu bon atau pengawasan polis, suatu
peranti pengawasan elektronik hendaklah dipasang pada orang itu.

_Fasal 7 menetapkan tatacara yang berhubungan dengan pemasangan peranti_

pengawasan elektronik pada orang yang direman apabila dia dilepaskan di
bawah _fasal 6._

Bahagian III

7. Bahagian III memperkatakan siasatan.

_Fasal 8 menubuhkan Lembaga Pencegahan Keganasan dan memperuntukkan_

kuasanya.

_Fasal 9_ memberi Menteri kuasa untuk melantik Pegawai Siasatan. Tiada

seorang pun pegawai polis boleh dilantik sebagai Pegawai Siasatan.

_Fasal 10_ menyatakan kewajipan dan kuasa Pegawai Siasatan. Seseorang

Pegawai Siasatan hendaklah menyiasat dan melapor secara bertulis kepada
Lembaga sama ada terdapat alasan yang munasabah bagi mempercayai bahawa
seseorang itu terlibat dengan perbuatan melakukan atau menyokong perbuatan
keganasan yang melibatkan organisasi pengganas tersenarai di sesuatu negara
asing atau di mana-mana bahagian sesuatu negara asing. Bagi maksud manamana siasatan, Pegawai Siasatan boleh memperoleh dan menerima segala
keterangan, memanggil dan memeriksa saksi, menghendaki pengemukaan
mana-mana dokumen atau benda lain yang pada pendapatnya adalah berkaitan
dengan siasatan itu, menerima keterangan tanpa kehadiran orang yang menjadi
subjek siasatan itu jika adalah perlu demi kepentingan awam atau untuk
melindungi saksi atau keluarganya atau rakannya, dan memberi apa-apa arahan
yang perlu.

Seseorang yang dipanggil sebagai saksi yang tidak hadir pada masa dan di

tempat yang disebut dalam saman itu atau yang enggan menjawab mana-mana
soalan yang dikemukakan kepadanya dengan sah atau mengemukakan apa-apa
dokumen atau benda yang ada dalam kuasanya untuk dikemukakan, melakukan
suatu kesalahan dan hendaklah dihukum dengan pemenjaraan selama tempoh
yang tidak melebihi enam bulan atau denda yang tidak melebihi dua ribu
ringgit atau kedua-duanya. Seseorang yang menjadi subjek sesuatu siasatan
atau saksi dalam suatu siasatan tidak boleh diwakili oleh peguam bela dan
peguam cara dalam siasatan itu kecuali apabila keterangannya sendiri sedang
diambil dan direkodkan oleh Pegawai Siasatan.

_Fasal 11 memperuntukkan mengenai akses oleh Pegawai Siasatan kepada_

orang yang ditahan di bawah mana-mana undang-undang bertulis yang lain
atau dikurung dalam penjara.


-----

34 _Rang Undang-Undang_

_Fasal 12 menetapkan kehendak bagi Pegawai Siasatan membuat laporan_

kepada Lembaga. Jika Lembaga bersetuju dengan Pegawai Siasatan bahawa
terdapat alasan yang munasabah untuk mempercayai bahawa orang yang menjadi
subjek siasatan terlibat dengan perbuatan melakukan atau menyokong perbuatan
keganasan yang melibatkan organisasi pengganas tersenarai di sesuatu negara
asing atau di mana-mana bahagian sesuatu negara asing, Lembaga hendaklah
meneruskan tindakan di bawah _fasal 13. Jika tiada alasan munasabah untuk_
mempercayai sedemikian, Lembaga hendaklah dengan segera mengarahkan
mana-mana orang yang mempunyai jagaan orang itu untuk membawa orang
itu dalam masa dua puluh empat jam di hadapan Hakim Mahkamah Sesyen
yang hendaklah dengan itu melepaskan perintah reman yang dibuat di bawah
_fasal 4. Selanjutnya, jika tidak ada alasan lain yang berdasarkannya orang_
itu ditahan dengan sah, Hakim Mahkamah Sesyen hendaklah memerintahkan
pelepasannya dengan serta-merta.

Bahagian IV

8. Bahagian IV mengadakan peruntukan mengenai perintah tahanan dan
sekatan.

_Fasal 13_

_Fasal 13 memberi Lembaga kuasa untuk memerintahkan penahanan atau_

sekatan mana-mana orang yang terlibat dengan perbuatan melakukan atau
menyokong perbuatan keganasan yang melibatkan organisasi pengganas
tersenarai di sesuatu negara asing atau di mana-mana bahagian sesuatu negara
asing selepas menimbangkan laporan lengkap penyiasatan yang dikemukakan
di bawah _subfasal 3(4) dan laporan Pegawai Siasatan yang dikemukakan di_
bawah fasal 12. Subfasal (1) memperuntukkan bahawa perintah tahanan boleh
dikeluarkan oleh Lembaga untuk mengarahkan supaya orang itu ditahan bagi
tempoh yang tidak melebihi dua tahun jika didapati perlu demi kepentingan
keselamatan Malaysia atau mana-mana bahagian Malaysia. Suatu perintah
tahanan boleh diperbaharui di bawah fasal 17 bagi tempoh lanjutan yang tidak
melebihi dua tahun pada sesuatu masa.

_Subfasal (3) memberi Lembaga kuasa untuk mengeluarkan perintah sekatan_

jika adalah perlu supaya kawalan dan pengawasan dibuat ke atas seseorang
berkenaan dengan aktivitinya, kebebasannya bergerak atau tempat kediamannya
atau tempat kerjanya tetapi tidak perlu untuk menahan orang itu. Sesuatu
perintah sekatan hendaklah mengarahkan supaya orang itu tertakluk kepada
pengawasan polis bagi apa-apa tempoh yang tidak melebihi lima tahun pada
sesuatu masa dan boleh tertakluk kepada sekatan dan syarat yang perlu. Suatu
perintah sekatan boleh diperbaharui di bawah _fasal 17 bagi tempoh lanjutan_
yang tidak melebihi lima tahun pada sesuatu masa.

_Subfasal (5) dan (6) menjadikannya suatu kesalahan bagi mana-mana orang_

sekatan tidak mematuhi mana-mana sekatan atau syarat yang dikenakan ke
atasnya dan bagi mana-mana orang lain berkomplot dengan, bersubahat atau
membantu orang sekatan untuk melanggar sekatan atau syarat sedemikian.
Kesalahan di bawah _subfasal ini hendaklah dihukum dengan pemenjaraan_
selama tempoh yang tidak melebihi sepuluh tahun dan tidak kurang daripada
dua tahun. Seksyen 173a dan 294 Kanun Tatacara Jenayah tidak terpakai
berkenaan dengan kesalahan ini.


-----

_Pencegahan Keganasan_ 35

_Subfasal (9) dimasukkan bagi mengelak keraguan tentang pemakaian_

Perkara 151 Perlembagaan Persekutuan. Oleh sebab Akta ini diperbuat di
bawah Perkara 149 Perlembagaan Persekutuan dan mengadakan peruntukan
mengenai tahanan pencegahan, perlindungan di bawah Perkara 151(1) secara
automatik terpakai dan menghendaki bahawa mana-mana orang yang ditahan di
bawah Akta ini diberi peluang untuk membuat representasi terhadap perintah
tahanan itu seberapa segera yang boleh kepada suatu lembaga penasihat yang
ditubuhkan di bawah Perkara 151(2). Tatacara bagi membuat representasi itu
akan diperuntukkan dalam peraturan-peraturan yang dibuat di bawah Akta
ini.

_Fasal 14 hingga 18_

_Fasal 14_ mengesahkan kesahan perintah tahanan dalam hal kecacatan

pentadbiran dalam penyampaian kepada orang yang ditahan sementara _fasal_
_15 memperuntukkan mengenai penggantungan perintah tahanan._

_Fasal 16_ memperuntukkan bahawa tempoh tahanan hendaklah disifatkan

telah dijalani serentak dengan apa-apa tempoh pemenjaraan yang dikenakan
di bawah mana-mana undang-undang bertulis.

_Fasal 18 memberi Lembaga kuasa untuk membatalkan mana-mana perintah_

tahanan, perintah sekatan, perintah tahanan yang digantung atau arahan bagi
perlanjutan mana-mana perintah sedemikian jika Lembaga mendapati adil atau
patut untuk berbuat demikian.

_Fasal 19_

_Fasal 19_ bertujuan untuk menyingkirkan kajian semula kehakiman bagi

apa-apa tindakan atau keputusan Lembaga Pencegahan Keganasan berkenaan
dengan apa-apa persoalan kecuali mengenai pematuhan apa-apa kehendak
tatacara dalam Akta ini.

_Fasal 20 dan 21_

Lembaga diberi kuasa di bawah fasal 20 untuk memerintahkan pemindahan

mana-mana orang yang ditahan dari satu tempat tahanan ke satu tempat tahanan
yang lain, sementara _subfasal 21(1)_ memberi Komisioner Jeneral Penjara
atau Ketua Polis Negara, mengikut mana-mana yang berkenaan, kuasa untuk
memerintahkan supaya orang tahanan dibawa ke mana-mana tempat demi
kepentingan keadilan, atau bagi maksud apa-apa siasatan awam atau siasatan
lain, atau demi kepentingan negara, atau demi kepentingan orang yang ditahan,
yang berada dalam jagaan atau yang dikurung.

_Fasal 22 dan 23_

_Subfasal 22(1)_ mengadakan peruntukan bagi nama tiap-tiap orang sekatan

dan tiap-tiap orang yang berkenaan dengannya suatu perintah tahanan sedang
berkuat kuasa dicatatkan dalam suatu Daftar yang disimpan oleh Pendaftar
Penjenayah yang dilantik di bawah seksyen 3 Akta Pendaftaran Penjenayah dan
Orang yang Tidak Diingini 1969 sementara _subfasal 23(1) memperuntukkan_
bahawa nama itu hendaklah dihapuskan daripada Daftar jika perintah tahanan


-----

36 _Rang Undang-Undang_

atau perintah sekatan habis tempoh atau dibatalkan. Lembaga boleh, pada bilabila masa mengikut budi bicaranya, mengarahkan Pendaftar untuk menghapuskan
nama mana-mana orang daripada Daftar.

_Fasal 24 hingga 28_

_Fasal 24_ menjadikannya suatu kesalahan bagi mana-mana orang berdaftar

bergaul dengan atau secara lazimnya berkawan dengan mana-mana orang
berdaftar lain tanpa kebenaran Ketua Polis Daerah di mana dia bermastautin,
melainkan jika dia tidak tahu dan tidak mempunyai sebab untuk mengesyaki
bahawa orang lain itu adalah orang berdaftar. Suatu kesalahan di bawah fasal
ini hendaklah dihukum dengan pemenjaraan selama tempoh yang tidak melebihi
lima belas tahun dan tidak kurang daripada lima tahun.

_Fasal 25 mengenakan penalti satu kali ganda dan juga sebatan bagi mana-_

mana orang berdaftar yang disabitkan dengan mana-mana kesalahan yang
dilakukan di bawah mana-mana undang-undang bertulis selepas tarikh namanya
dicatatkan dalam Daftar.

_Fasal 26 menjadikannya suatu kesalahan bagi mana-mana orang berdaftar_

yang tidak dapat memberikan penjelasan yang memuaskan tentang kehadirannya
bersama dengan dua orang berdaftar atau lebih, atau dijumpai di atau berhampiran
dengan mana-mana tempat di mana perbuatan ganas atau pecah keamanan
dilakukan atau baru sahaja dilakukan atau selalu berada atau merayau-rayau
di atau dekat mana-mana tempat awam atau tempat hiburan awam. Suatu
kesalahan di bawah _fasal ini hendaklah dihukum dengan pemenjaraan selama_
tempoh yang tidak melebihi lima tahun atau denda yang tidak melebihi sepuluh
ribu ringgit atau kedua-duanya.

_Fasal 27 menjadikannya suatu kesalahan untuk melindungi mana-mana orang_

berdaftar yang melanggar mana-mana perintah di bawah fasal 13 dengan syarat
bahawa _fasal ini tidak terpakai dalam hal seseorang isteri yang melindungi_
atau menyembunyikan suaminya atau seseorang suami yang melindungi atau
menyembunyikan isterinya. Suatu kesalahan di bawah _fasal ini hendaklah_
dihukum dengan pemenjaraan selama tempoh yang tidak melebihi lima tahun
atau denda yang tidak melebihi sepuluh ribu ringgit atau kedua-duanya.

_Fasal 28 memperuntukkan bahawa penahanan mana-mana orang di bawah_

Bahagian IV tidaklah menjejaskan pembawaan apa-apa prosiding jenayah
terhadap orang itu, sama ada semasa atau selepas tempoh tahanannya.

Bahagian V

9. Bahagian V mengandungi peruntukan am tertentu.

_Fasal 30 memberi pegawai polis kuasa untuk menangkap tanpa waran_

mana-mana orang yang melakukan kesalahan di bawah _fasal_ _24, 26 atau_ _27._

_Fasal 31 memberi kuasa pengambilan gambar foto dan cap jari mana-mana_

orang yang ditangkap di bawah subfasal 3(1), atau yang namanya dikehendaki
dicatatkan dalam Daftar di bawah _fasal 22 oleh mana-mana pegawai polis_


-----

_Pencegahan Keganasan_ 37

yang kemudiannya hendaklah menghantar gambar foto dan cap jari itu kepada
Pendaftar. Subfasal 31(2) menjadikannya suatu kesalahan bagi orang sedemikian
enggan atau tidak patuh kepada pengambilan gambar fotonya atau cap jarinya
dan kesalahan itu hendaklah dihukum dengan pemenjaraan selama tempoh yang
tidak melebihi enam bulan atau denda yang tidak melebihi dua ribu ringgit
atau kedua-duanya.

_Fasal 32 melarang penzahiran maklumat untuk melindungi kepentingan_

awam dan saksi, atau keluarganya atau rakannya.

_Fasal 33 memberi Menteri kuasa untuk meminda Jadual melalui perintah_

yang disiarkan dalam _Warta._

_Fasal 34 memberi Menteri kuasa untuk membuat peraturan-peraturan bagi_

melaksanakan maksud Akta ini.

_Fasal 35_ mengadakan peruntukan kecualian dan peralihan.

Akta ini tidak menjejaskan mana-mana perintah pengawasan atau perintah

tahanan yang dikeluarkan di bawah Akta Pencegahan Jenayah 1959 berhubung
dengan mana-mana orang yang telah terlibat dengan perbuatan melakukan
atau menyokong perbuatan keganasan yang melibatkan organisasi pengganas
tersenarai di sesuatu negara asing atau di mana-mana bahagian sesuatu negara
asing sebelum tarikh Akta ini mula berkuat kuasa dan orang sedemikian
hendaklah terus tertakluk kepada perintah pengawasan atau perintah tahanan
itu, mengikut mana-mana yang berkenaan, selagi perintah pengawasan atau
perintah tahanan itu berkuat kuasa.

Akta ini tidak menjejaskan mana-mana siasatan yang dimulakan di bawah

Akta Pencegahan Jenayah 1959 berhubung dengan mana-mana orang yang telah
terlibat dengan perbuatan melakukan atau menyokong perbuatan keganasan
yang melibatkan organisasi pengganas tersenarai di sesuatu negara asing atau
di mana-mana bahagian sesuatu negara asing yang belum selesai pada tarikh
Akta ini mula berkuat kuasa dan siasatan itu hendaklah diteruskan sehingga
ia diselesaikan di bawah Akta itu seolah-olah Akta ini tidak diperbuat dan
jika diputuskan bahawa suatu perintah pengawasan atau perintah tahanan
hendaklah dikeluarkan, perintah pengawasan atau perintah tahanan itu hendaklah
dikeluarkan di bawah Akta itu.

Akta ini tidak menjejaskan mana-mana prosiding yang dimulakan di bawah

atau menurut Akta Pencegahan Jenayah 1959 berhubung dengan mana-mana
orang yang telah terlibat dengan perbuatan melakukan atau menyokong perbuatan
keganasan yang melibatkan organisasi pengganas tersenarai di sesuatu negara
asing atau di mana-mana bahagian sesuatu negara asing yang belum selesai
pada tarikh Akta ini mula berkuat kuasa dan prosiding itu hendaklah diteruskan
sehingga ia diselesaikan di bawah Akta itu seolah-olah Akta ini tidak diperbuat
dan selepas itu, jika apa-apa tindakan dikehendaki berhubungan dengan sesuatu
perintah pengawasan atau sesuatu perintah tahanan yang dikeluarkan di bawah
Akta itu yang menjadi hal perkara prosiding tersebut tindakan itu hendaklah
diambil di bawah Akta itu.


-----

38 _Rang Undang-Undang_

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya tidak dapat ditentukan sekarang ini.

[PN(U2)2976]


-----

