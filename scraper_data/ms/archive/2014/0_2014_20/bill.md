---
Year: 2014
Bill: D.R. 31/2014 - Rang Undang-Undang Malaysian Airline System Berhad (Pentadbiran) 2014 (Lulus)
Title: D.R. 31/2014 - Rang Undang-Undang Malaysian Airline System Berhad (Pentadbiran) 2014 (Lulus)
Download URL: https://www.parlimen.gov.my/files/billindex/pdf/2014/WJW003536%20DR31%20BM.pdf
URL: https://www.parlimen.gov.my/files/billindex/pdf/2014/WJW003536%20DR31%20BM.pdf
---
---
Reading:
D.R. 31/2014
Bacaan Pertama Pada:26/11/2014
Bacaan Kedua Pada:27/11/2014
Dibentang Oleh:YB Senator Dato' Sri Abdul Wahid Omar
Diluluskan Pada:27/11/2014
Dibentang Oleh:YB Senator Dato' Sri Abdul Wahid Omar
---

_Malaysian Airline System Berhad (Pentadbiran)_

**D.R. 31/2014**

RANG UNDANG-UNDANG MALAYSIAN AIRLINE

SYSTEM BERHAD (PENTADBIRAN) 2014

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Pemakaian

3. Tafsiran

Bahagian II

PENTADBIRAN

4. Peletakan Syarikat, dsb., di bawah pentadbiran

5. Pelantikan Pentadbir

6. Tempoh pentadbiran

7. Kelayakan Pentadbir

8. Pemberitahuan pelantikan Pentadbir

9. Fungsi Pentadbir

10. Kuasa Pentadbir

11. Kesan pelantikan Pentadbir

12. Moratorium

13. Keutamaan yang tidak wajar

14. Perkhidmatan peralihan

15. Kesan pengambilalihan kawalan pemberi perkhidmatan peralihan

16. Penyiasatan oleh Pentadbir

17. Kewajipan pegawai untuk membantu dalam penyiasatan


-----

_Rang Undang-Undang_

Bahagian III

CADANGAN PENTADBIR DAN PELANTIKAN PENASIHAT BEBAS

_Fasal_

18. Pentadbir boleh merundingi semula kontrak atau menyediakan
cadangan atau kedua-duanya

19. Pelantikan dan kelayakan Penasihat Bebas

20. Kajian semula cadangan oleh Penasihat Bebas

21. Keputusan pelantik

22. Pelaksanaan cadangan

23. Pemindahan harta atau tanggungan

Bahagian IV

MALAYSIA AIRLINES BERHAD

24. Pemerbadanan Malaysia Airlines Berhad

25. Tawaran pekerjaan

26. Malaysia Airlines Berhad, dsb., bukan majikan pengganti

27. Kaedah-kaedah kerja, kod tatakelakuan dan peraturan-peraturan

28. Rundingan dengan kesatuan sekerja dan persatuan

29. Perkara yang berhubungan dengan produktiviti atau penggunaan tenaga
kerja dengan berkesan

Bahagian V

PELETAKHAKAN HARTA DAN TANGGUNGAN

30. Peruntukan peletakhakan

31. Perintah peletakhakan gantian

Bahagian VI

AM

32. Ketidakpakaian seksyen 132e Akta Syarikat 1965

33. Tanggung rugi bagi Pentadbir, dsb.

34. Kekebalan

35. Had ke atas pemberian perintah mahkamah

36. Kesahan transaksi

37. Benda yang dilakukan dengan menjangkakan Akta ini akan diperbuat

Jadual


-----

_Malaysian Airline System Berhad (Pentadbiran)_ 3

RANG UNDANG-UNDANG

_b e r n a m a_

Suatu Akta untuk mengadakan undang-undang khas bagi
pentadbiran Malaysian Airline System Berhad, syarikat subsidiari
milik penuhnya, dan syarikat subsidiari milik separanya yang
membekalkan barangan atau menjalankan perkhidmatan atau
kedua-duanya yang penting bagi pengendalian Malaysian Airline
System Berhad dan pelantikan seorang pentadbir dengan kuasa
untuk mentadbir dan menguruskan Malaysian Airline System
Berhad, syarikat subsidiari milik penuhnya dan syarikat subsidiari
milik separanya yang membekalkan barangan atau menjalankan
perkhidmatan atau kedua-duanya; untuk mengadakan peruntukan
bagi penubuhan suatu entiti baru yang akan menggantikan Malaysian
Airline System Berhad sebagai syarikat penerbangan nasional;
dan untuk mengadakan peruntukan bagi perkara yang berkaitan.

[ ]

Bahawasanya peruntukan khas dikehendaki demi kepentingan
awam untuk memastikan penerusan perkhidmatan udara yang
penting oleh Malaysian Airline System Berhad sebagai syarikat
penerbangan nasional dan peruntukan bagi perhubungan yang
tiada gangguan ke dan dari dan dalam Malaysia oleh syarikat
penerbangan nasional itu:

Dan bahawasanya perundangan ialah satu-satunya cara untuk
mentadbir dan menguruskan dengan cepat dan cekap Malaysian
Airline System Berhad, syarikat subsidiari milik penuhnya dan
syarikat subsidiari milik separanya yang membekalkan barangan
atau menjalankan perkhidmatan atau kedua-duanya yang penting
bagi pengendalian syarikat penerbangan nasional itu tanpa gangguan
kepada pengendaliannya:


-----

4 _Rang Undang-Undang_

Dan bahawasanya penubuhan suatu entiti baru, iaitu Malaysia
Airlines Berhad, dengan model perniagaan yang baru adalah kritikal
untuk memastikan keberterusan, keuntungan dan kedayamajuan,
dan untuk mengambil alih perniagaan, harta, hak, tanggungan dan
hal ehwal tertentu Malaysian Airline System Berhad:

Dan bahawasanya adalah demi kepentingan awam untuk
memastikan kewujudan yang berterusan syarikat penerbangan
nasional untuk memudahkan pembangunan ekonomi Malaysia:

Dan bahawasanya perundangan memperuntukkan, suatu cara
yang berkesan, cekap dan lancar untuk mengalihkan perniagaan,
harta, hak, tanggungan dan hal ehwal Malaysian Airline System
Berhad kepada entiti baru itu:

**Maka, oleh yang demikian, diperbuat** oleh Parlimen
Malaysia seperti yang berikut:

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Malaysian Airline System
Berhad (Pentadbiran) 2014.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pemakaian**

**2. (1) Akta ini hendaklah terpakai—**

_(a) selama tempoh lima tahun dari tarikh permulaan kuat_

kuasa Akta ini; atau

_(b)_ sehingga penyenaraian dan penyebutan harga syer Malaysia

Airlines Berhad dalam senarai rasmi Bursa Malaysia
Berhad,

mengikut mana-mana yang lebih awal.

(2) Walau apa pun subseksyen (1), Menteri boleh, melalui perintah
yang disiarkan dalam Warta, mengisytiharkan pemberhentian yang
lebih awal Akta ini.


-----

_Malaysian Airline System Berhad (Pentadbiran)_ 5

(3) Walau apa pun subseksyen (1), Akta ini boleh, melalui
suatu ketetapan yang diluluskan oleh kedua-dua Majlis Parlimen,
dilanjutkan selama tempoh yang lebih lanjut sebagaimana yang
dinyatakan dalam ketetapan itu.

**Tafsiran**

3. Dalam Akta ini, melainkan jika konteksnya menghendaki
makna yang lain—

“badan kawal selia” ertinya suatu pihak berkuasa yang
bertanggungjawab bagi penguatkuasaan undang-undang;

“cadangan” ertinya cadangan di bawah perenggan 18(1)(b);

“hak” ertinya semua hak, kuasa, keistimewaan dan kekebalan,
sama ada sebenar, kontingen atau prospektif;

“harta” termasuklah segala harta, alih dan tak alih, dan segala
kepentingan, isemen atau hak, sama ada saksama atau di sisi
undang-undang mengenai, kepada atau daripada harta, hak dalam
tindakan, wang dan nama baik;

“Malaysia Airlines Berhad” ertinya perbadanan yang disebut
dalam seksyen 24;

“Menteri” ertinya Perdana Menteri Malaysia;

“pegawai” mempunyai erti yang diberikan kepadanya dalam
seksyen 4 dan subseksyen 132(6) Akta Syarikat 1965 [Akta 125];

“pelantik” ertinya orang yang melantik seseorang Pentadbir
di bawah seksyen 5;

“pemberi perkhidmatan peralihan” ertinya orang yang diarahkan
oleh Pentadbir di bawah subseksyen 14(1) untuk membekalkan
barangan atau perkhidmatan atau kedua-duanya kepada Malaysia
Airlines Berhad dan syarikat subsidiarinya;

“pemiutang” termasuklah rakan niaga dalam sesuatu perjanjian,
kontrak atau perkiraan dengan Syarikat yang Ditadbir;

“Penasihat Bebas” ertinya orang yang dilantik di bawah seksyen 19;


-----

6 _Rang Undang-Undang_

“Pentadbir” ertinya orang yang dilantik di bawah seksyen 5;

“Syarikat” ertinya Malaysian Airline System Berhad;

“syarikat subsidiari yang dinyatakan” ertinya syarikat subsidiari
milik separa yang disenaraikan dalam perenggan 4(c);

“Syarikat yang Ditadbir” ertinya Syarikat, syarikat subsidiari
milik penuhnya dan syarikat subsidiari yang dinyatakan yang
telah diletakkan di bawah pentadbiran di bawah seksyen 4;

“tanggungan” termasuklah hutang, caj dan obligasi daripada
setiap perihalan sama ada pada masa sekarang atau hadapan,
sebenar atau kontingen, dan sama ada kena dibayar atau hendaklah
dipatuhi atau dilaksanakan di Malaysia atau tempat lain.

Bahagian II

PENTADBIRAN

**Peletakan Syarikat, dsb., di bawah pentadbiran**

**4. Tertakluk kepada kelulusan bertulis Menteri terlebih dahulu,**
anggota Syarikat, atau lembaga pengarah Syarikat menurut suatu
ketetapan lembaga pengarah, boleh meletakkan—

_(a) Syarikat;_

_(b) mana-mana syarikat subsidiari milik penuh Syarikat;_

dan

_(c)_ syarikat subsidiari milik separa Syarikat yang berikut:

(i) Abacus Distribution Systems (Malaysia) Sdn. Bhd.

(Syarikat No. 180535-T);

(ii) Aerokleen Services Sdn. Bhd. (Syarikat No.

277266-X); dan

(iii) MAS Awana Services Sdn. Bhd. (Syarikat No.

372384-D),

di bawah pentadbiran mengikut Akta ini.


-----

_Malaysian Airline System Berhad (Pentadbiran)_ 7

**Pelantikan Pentadbir**

**5.** (1) Anggota Syarikat atau lembaga pengarah Syarikat yang
disebut dalam seksyen 4 hendaklah melantik seorang Pentadbir
bagi Syarikat yang Ditadbir.

(2) Pelantik boleh pada bila-bila masa selepas pelantikan
Pentadbir di bawah subseksyen (1) melantik seorang Pentadbir
baru untuk menggantikan Pentadbir yang sedia ada.

(3) Jika Pentadbir dilepaskan daripada pelantikannya, dia
hendaklah, berkuat kuasa dari pelepasan itu, dibebaskan daripada
segala kewajipan dan tanggungan yang berkenaan dengan
pentadbirannya atau berhubung dengan kelakuannya sebagai
Pentadbir.

**Tempoh pentadbiran**

**6. Pentadbiran Syarikat yang Ditadbir oleh Pentadbir hendaklah**
berkuat kuasa dari tarikh pelantikan Pentadbir di bawah
subseksyen 5(1) dan hendaklah terus berkuat kuasa sehingga
pentadbiran itu ditamatkan oleh pelantik.

**Kelayakan Pentadbir**

**7. (1) Tiada seorang pun boleh dilantik sebagai Pentabdir melainkan**
jika dia—

_(a)_ ialah orang sebenar; dan

_(b)_ telah bersetuju secara bertulis mengenai pelantikannya.

(2) Orang yang berikut layak untuk dilantik sebagai
Pentadbir:

_(a) seorang juruaudit syarikat yang diluluskan di bawah Akta_

Syarikat 1965; atau

_(b)_ seseorang yang, pada pendapat pelantik, berupaya untuk

melaksanakan tugas pentadbir.


-----

8 _Rang Undang-Undang_

(3) Orang yang berikut tidak layak untuk dilantik sebagai
Pentadbir:

_(a) seorang bankrap belum lepas;_

_(b) seorang pemegang gadai janji mana-mana harta Syarikat_

yang Ditadbir;

_(c) seorang yang mempunyai pemegangan syer secara langsung_

atau tidak langsung dalam Syarikat yang Ditadbir;

_(d) seorang yang, secara langsung atau tidak langsung,_

mempunyai kepentingan dalam apa-apa kontrak atau
perkiraan untuk membekalkan barangan atau perkhidmatan
kepada Syarikat yang Ditadbir;

_(e) seorang juruaudit Syarikat yang Ditadbir; atau_

_(f) seorang pegawai Syarikat yang Ditadbir._

**Pemberitahuan pelantikan Pentadbir**

**8. (1) Pentadbir hendaklah dalam masa tujuh hari selepas**
pelantikannya—

_(a)_ menyerah simpan suatu notis pelantikan dengan Pendaftar

Syarikat; dan

_(b)_ menyebabkan supaya suatu notis pelantikannya disiarkan

dalam sekurang-kurangnya dua akhbar harian kebangsaan,
salah satu daripadanya hendaklah dalam bahasa
kebangsaan.

(2) Tiap-tiap invois, pesanan untuk barangan atau perkhidmatan,
surat urusan, cek, nota kredit, surat cara boleh niaga atau bil
muatan yang dikeluarkan oleh atau bagi pihak Syarikat yang
Ditadbir atau Pentadbir selepas pelantikan Pentadbir hendaklah
mengandungi perkataan “Pentadbir Dilantik”.

(3) Apa-apa ketidakpatuhan kepada subseksyen (1) dan (2) tidak
akan menjejaskan kesahan perbuatan Pentadbir dalam pentadbiran
Syarikat yang Ditadbir.

(4) Bagi maksud seksyen ini, “Pendaftar Syarikat” mempunyai
erti yang diberikan kepadanya di bawah seksyen 4 Akta Syarikat
1965.


-----

_Malaysian Airline System Berhad (Pentadbiran)_ 9

**Fungsi Pentadbir**

**9.** (1) Pentadbir hendaklah mempunyai fungsi yang berikut:

_(a)_ untuk menjalankan perniagaan dan pengendalian (termasuk

menstrukturkan semula pengendalian itu) Syarikat yang
Ditadbir;

_(b)_ untuk mengambil ke dalam jagaannya atau di bawah

kawalannya harta, tanggungan, perniagaan dan hal ehwal
Syarikat yang Ditadbir dan semua harta yang Syarikat
yang Ditadbir berhak atau tampak berhak kepadanya;

_(c)_ untuk menguruskan harta, tanggungan, perniagaan dan

hal ehwal Syarikat yang Ditadbir atas nama dan bagi
pihak Syarikat yang Ditadbir, termasuk pelupusan harta
dan tanggungan;

_(d)_ untuk mengambil alih kawalan dan menjalankan semua

kuasa yang diberikan kepada pengarah di bawah Akta
Syarikat 1965 atau melalui perlembagaan Syarikat yang
Ditadbir, dan kuasa pengarah Syarikat yang Ditadbir
hendaklah selepas itu terhenti kecuali setakat yang
dibenarkan oleh Pentadbir;

_(e)_ untuk membuat apa-apa perkiraan atau kompromi bagi

pihak Syarikat yang Ditadbir dengan pemiutangnya atau
mana-mana kelas pemiutangnya atau antara syarikat
subsidiari yang dinyatakan dengan anggotanya atau
mana-mana kelas anggotanya atau antara Syarikat yang
Ditadbir dengan penghutangnya atau mana-mana kelas
penghutangnya; dan

_(f)_ untuk melaksanakan apa-apa fungsi yang boleh dilaksanakan

atau dijalankan oleh Syarikat yang Ditadbir atau manamana pegawai Syarikat yang Ditadbir jika Pentadbir
tidak dilantik.

(2) Tiada apa-apa dalam perenggan (1)(d) boleh menghendaki
Pentadbir untuk memanggil apa-apa mesyuarat Syarikat yang
Ditadbir.


-----

10 _Rang Undang-Undang_

**Kuasa Pentadbir**

10. Dalam melaksanakan fungsinya di bawah seksyen 9, Pentadbir
hendaklah mempunyai kuasa yang berikut:

_(a)_ untuk menjalankan perniagaan Syarikat yang Ditadbir;

_(b)_ untuk melakukan semua benda (termasuk melaksanakan

kerja) sebagaimana yang perlu untuk menguruskan,
merealisasikan dan memelihara harta, usaha dan hal
ehwal Syarikat yang Ditadbir;

_(c)_ untuk melantik mana-mana orang sebagai pengarah

mana-mana Syarikat yang Ditadbir, sama ada untuk mengisi
kekosongan atau selainnya, dan untuk menyingkirkan atau
menggantung mana-mana pengarah Syarikat yang Ditadbir
daripada jawatan walau apa pun Memorandum dan Artikel
Persatuan atau mana-mana undang-undang yang lain;

_(d)_ untuk mengambil milikan harta Syarikat yang Ditadbir

dan bagi maksud itu, untuk mengambil apa-apa prosiding
yang difikirkannya suai manfaat;

_(e)_ untuk menjual atau selainnya melupuskan semua atau

sebahagian daripada harta, perniagaan, usaha atau harta
Syarikat yang Ditadbir melalui lelongan awam atau
kontrak persendirian;

_(f)_ untuk mendapatkan atau meminjam wang dan mencagarkan

harta Syarikat yang Ditadbir bagi pemerdapatan atau
peminjaman wang itu;

_(g)_ untuk melantik seorang peguam cara atau akauntan,

atau seorang berkelayakan profesional yang lain untuk
membantunya dalam pelaksanaan fungsinya;

_(h)_ untuk membawa atau membela apa-apa tindakan atau

prosiding undang-undang yang lain atas nama dan bagi
pihak Syarikat yang Ditadbir;

_(i)_ untuk merujuk kepada suatu timbang tara apa-apa persoalan

yang menyentuh Syarikat yang Ditadbir;

_(j)_ untuk mengambil dan mengekalkan insurans berkenaan

dengan harta Syarikat yang Ditadbir;


-----

_Malaysian Airline System Berhad (Pentadbiran)_ 11

_(k)_ untuk menggunakan meterai perbadanan Syarikat yang

Ditadbir;

_(l)_ untuk melakukan semua perbuatan dan untuk menyempurnakan

atas nama dan bagi pihak Syarikat yang Ditadbir apa-apa
surat ikatan, resit atau dokumen lain;

_(m)_ untuk mengeluarkan, menerima, membuat dan mengendors

apa-apa bil pertukaran atau nota janji hutang atas nama
dan bagi pihak Syarikat yang Ditadbir;

_(n)_ untuk mengambil kerja atau memecat pekerja, dan untuk

menentukan pampasan yang kena dibayar kepada pekerja
yang dipecat itu;

_(o)_ untuk memindahkan mana-mana harta, perniagaan,

tanggungan dan hal ehwal Syarikat yang Ditadbir kepada
Malaysia Airlines Berhad atau mana-mana syarikat
subsidiari Malaysia Airlines Berhad;

_(p)_ untuk membeli syer, harta dan kelengkapan mana-mana

syarikat, yang Syarikat yang Ditadbir merupakan pemegang
syer yang sedia ada dalamnya, yang membekalkan
barangan atau perkhidmatan atau kedua-duanya yang
penting untuk memastikan perniagaan yang terletak hak
atau akan terletak hak pada Malaysia Airlines Berhad
menurut Bahagian V diteruskan tanpa gangguan;

_(q)_ untuk memberikan atau menerima penyerahan balik suatu

pajakan atau sewaan harta Syarikat yang Ditadbir, dan
untuk mengambil suatu pajakan atau sewaan apa-apa
harta yang dikehendaki atau sesuai bagi Syarikat yang
Ditadbir;

_(r)_ untuk membuat panggilan ke atas mana-mana modal yang

belum dipanggil bagi Syarikat yang Ditadbir, mengubah
atau mengurangkan semua atau sebahagian daripada
modal syer Syarikat yang Ditadbir;

_(s)_ untuk memberi taraf dan menuntut dalam kebankrapan,

ketidaksolvenan atau penyelesaian mana-mana orang
yang berhutang dengan Syarikat yang Ditadbir dan untuk
menerima dividen, dan untuk menyertai surat ikatan
amanah bagi pemiutang mana-mana orang itu;


-----

12 _Rang Undang-Undang_

_(t)_ untuk mengemukakan atau membela suatu petisyen untuk

penggulungan Syarikat yang Ditadbir;

_(u)_ untuk menukar lokasi mana-mana pejabat berdaftar Syarikat

yang Ditadbir;

_(v)_ untuk melantik mana-mana ejen untuk membuat apa-apa

urusan yang tidak dapat dibuat oleh Pentadbir sendiri
atau yang boleh dibuat dengan lebih mudah oleh seorang
ejen;

_(w)_ untuk membuat apa-apa pembayaran yang perlu atau

bersampingan dengan pelaksanaan fungsinya; dan

_(x)_ untuk melakukan segala benda lain yang bersampingan

dengan pelaksanaan fungsi Pentadbir.

**Kesan pelantikan Pentadbir**

11. (1) Apabila Pentadbir dilantik, suatu moratorium hendaklah
berkuat kuasa yang dalam tempoh itu—

_(a) tiada petisyen bagi penggulungan Syarikat yang Ditadbir_

boleh difailkan oleh mana-mana orang dalam mana-mana
mahkamah;

_(b) tiada ketetapan boleh diluluskan atau perintah dibuat bagi_

penggulungan Syarikat yang Ditadbir;

_(c) tiada penerima, penerima dan pengurus atau penyelesai_

sementara, boleh dilantik, atau jika dilantik, pelantikannya
hendaklah terhenti dengan serta-merta dan dia hendaklah
mengosongkan jawatannya;

_(d) tiada langkah boleh diambil—_

(i) untuk mewujudkan, menyempurnakan atau

menguatkuasakan apa-apa cagaran ke atas apa-apa
harta Syarikat yang Ditadbir;

(ii) untuk menguatkuasakan suatu penghakiman ke atas

apa-apa harta Syarikat yang Ditadbir;

(iii) untuk memiliki semula apa-apa harta dalam milikan,

jagaan atau kawalan Syarikat yang Ditadbir; atau


-----

_Malaysian Airline System Berhad (Pentadbiran)_ 13

(iv) untuk menolak apa-apa hutang yang terhutang kepada

Syarikat yang Ditadbir berkenaan dengan apa-apa
tuntutan terhadap Syarikat yang Ditadbir,

kecuali dengan persetujuan bertulis Pentadbir terlebih

dahulu;

_(e) tiada prosiding dan tiada pelaksanaan atau proses_

undang-undang yang lain dalam mana-mana mahkamah
atau tribunal boleh dimulakan atau diteruskan, dan tiada
distres boleh dilevikan, terhadap Syarikat yang Ditadbir
atau hartanya kecuali dengan persetujuan bertulis Pentadbir
terlebih dahulu;

_(f) apa-apa permohonan yang dibuat di bawah seksyen 176_

Akta Syarikat 1965 hendaklah ditangguhkan _sine die_
dan apa-apa perintah sekatan yang dikeluarkan di bawah
subseksyen 176(10) Akta Syarikat 1965 hendaklah
dilepaskan dan diketepikan dengan serta-merta; dan

_(g)_ tiada prosiding dan tiada pelaksanaan atau proses

undang-undang yang lain dalam mana-mana mahkamah
atau tribunal boleh dimulakan, atau diteruskan, terhadap
mana-mana orang yang menyediakan jaminan atau yang
bertindak sebagai penjamin bagi tanggungan Syarikat
yang Ditadbir berkenaan dengan tanggungan itu kecuali
dengan persetujuan bertulis Pentadbir terlebih dahulu.

(2) Pentadbir tidak akan bertanggungan bagi sesuatu tindakan atau
ganti rugi lain berkenaan dengan keengganan untuk memberikan
persetujuannya di bawah subseksyen (1).

(3) Pelantikan Pentadbir tidak boleh—

_(a) dianggap sebagai meletakkan Pentadbir atau Syarikat_

yang Ditadbir dalam keadaan yang melanggari atau
memungkiri mana-mana kontrak, atau melakukan pecah
kepercayaan;

_(b) dianggap sebagai meletakkan Syarikat yang Ditadbir dalam_

keadaan yang melanggari atau memungkiri mana-mana
kontrak atau dianggap sebagai menimbulkan hak atau
kewajipan bagi mana-mana orang untuk—

(i) menamatkan, membatalkan atau mengubahsuaikan

sesuatu perjanjian;


-----

14 _Rang Undang-Undang_

(ii) menguatkuasakan atau mempercepat pelaksanaan

sesuatu obligasi Syarikat yang Ditadbir;

(iii) menghendaki pelaksanaan sesuatu obligasi yang

tidak selainnya berbangkit untuk pelaksanaan;
atau

(iv) enggan atau menghentikan pelaksanaan

obligasinya;

_(c) dianggap sebagai meletakkan Pentadbir atau Syarikat_

yang Ditadbir dalam keadaan yang melanggari
mana-mana undang-undang atau perjanjian yang melarang,
menyekat atau mengawal selia penyerahhakan, penjualan,
pelupusan atau pemindahan apa-apa harta atau penzahiran
maklumat;

_(d) melepaskan seorang penjamin daripada sesuatu obligasi;_

_(e)_ menidaksahkan atau melepaskan sesuatu kontrak atau

cagaran;

_(f) dianggap sebagai menamatkan, membatalkan atau mengubah_

apa-apa hak, keistimewaan, pengecualian atau keutamaan
berhubung dengan harta Syarikat yang Ditadbir; atau

_(g) dianggap sebagai meletakkan Syarikat yang Ditadbir_

atau Pentadbir dalam keadaan yang melanggari
mana-mana undang-undang atau apa-apa perintah
mana-mana mahkamah.

(4) Tiada apa-apa jua dalam seksyen ini boleh menghalang
apa-apa prosiding sivil atau jenayah daripada dimulakan atau
diteruskan oleh mana-mana badan kawal selia terhadap Syarikat
yang Ditadbir.

**Moratorium**

**12. (1) Tempoh moratorium yang disebut dalam seksyen 11,**
melainkan jika pentadbiran itu terlebih dahulu ditamatkan
di bawah seksyen 6 atau perenggan 21(3)(c), hendaklah selama
suatu tempoh dua belas bulan bermula dari tarikh pelantikan
Pentadbir di bawah subseksyen 5(1).


-----

_Malaysian Airline System Berhad (Pentadbiran)_ 15

(2) Menteri boleh, atas permintaan bertulis Pentadbir atau
pelantik, melanjutkan moratorium bagi suatu tempoh tidak lebih
daripada dua belas bulan selepas berpuas hati bahawa hal keadaan
itu mewajarkan pelanjutan itu, dan kuasa pelanjutan sedemikian
tidak boleh dilakukan lebih daripada sekali.

(3) Jika tempoh moratorium dilanjutkan menurut subseksyen
(2), Pentadbir hendaklah menyebabkan supaya notis pelanjutan itu
disiarkan dalam sekurang-kurangnya dua akhbar harian kebangsaan,
salah satu daripadanya hendaklah dalam bahasa kebangsaan.

**Keutamaan yang tidak wajar**

**13. (1) Selepas pelantikan Pentadbir, apa-apa pemindahan, gadai**
janji, pelaksanaan, penahanan, obligasi, penyelesaian, gadaian,
penyerahhakan, penghantaran barangan, pembayaran atau perbuatan
lain yang berhubungan dengan apa-apa harta yang dibuat, ditanggung
atau dilakukan oleh atau terhadap Syarikat yang Ditadbir yang,
jika pemindahan, gadai janji, pelaksanaan, penahanan, obligasi,
penyelesaian, gadaian, penyerahhakan, penghantaran barangan,
pembayaran atau perbuatan itu dibuat, ditanggung atau dilakukan
oleh atau terhadap orang perseorangan, akan menjadi batal atau
boleh batal jika dilakukan semasa dia dalam keadaan bankrap
di bawah undang-undang kebankrapan, boleh dielakkan atau
didapatkan kembali oleh Pentadbir.

(2) Jika sebutan dibuat dalam undang-undang kebankrapan
mengenai suatu tarikh bagi maksud untuk menentukan kesan
kebankrapan ke atas transaksi yang disebut dalam subseksyen (1),
tarikh itu hendaklah tarikh Akta ini mula berkuat kuasa.

**Perkhidmatan peralihan**

**14. (1) Tertakluk kepada subseksyen (2), jika mana-mana orang**
terikat di bawah suatu kontrak atau mempunyai obligasi untuk
membekalkan barangan atau perkhidmatan atau kedua-duanya
kepada Syarikat yang Ditadbir, Pentadbir boleh mengarahkan
orang itu untuk membekalkan barangan atau perkhidmatan atau
kedua-duanya kepada Malaysia Airlines Berhad dan syarikat
subsidiarinya dan bukan kepada Syarikat yang Ditadbir, dan
Malaysia Airlines Berhad dan syarikat subsidiarinya hendaklah
membayar bagi barangan atau perkhidmatan itu atau kedua-duanya
pada kadar yang sama yang sepatutnya dibayar oleh Syarikat yang
Ditadbir.


-----

16 _Rang Undang-Undang_

(2) Arahan oleh Pentadbir di bawah subseksyen (1) hendaklah
diberikan hanya bagi maksud memastikan bahawa perkhidmatan
Malaysia Airlines Berhad dan syarikat subsidiarinya tidak
terganggu.

(3) Walau apa pun mana-mana peruntukan Akta ini yang lain
atau mana-mana undang-undang lain, jika pemberi perkhidmatan
peralihan tidak mematuhi arahan Pentadbir di bawah subseksyen (1),
Menteri boleh, jika difikirkannya perlu demi kepentingan awam,
melalui perintah yang disiarkan dalam _Warta,_ mengarahkan—

_(a) Pentadbir atau mana-mana orang lain untuk mengambil_

alih kawalan keseluruhan atau sebahagian daripada
harta, perniagaan dan hal ehwal pemberi perkhidmatan
peralihan dan untuk menjalankan keseluruhan atau
sebahagian daripada perniagaan dan hal ehwal pemberi
perkhidmatan peralihan itu; dan

_(b) supaya perbelanjaan Pentadbir atau orang lain itu, mengikut_

mana-mana yang berkenaan, dibayar daripada aset pemberi
perkhidmatan peralihan itu mendahului semua tuntutan
lain sama ada bercagar atau tidak bercagar.

(4) Penentuan tentang apa yang merupakan kepentingan awam
hendaklah dibuat oleh Menteri dan penentuan itu adalah muktamad
dan mengikat semua orang.

(5) Tanpa menjejaskan Bahagian III, seksyen ini tidak akan
menyentuh hak dan kelayakan pemberi perkhidmatan peralihan
untuk mendapatkan apa-apa hutang yang sedia ada yang terhutang
oleh Syarikat yang Ditadbir kepada pemberi perkhidmatan peralihan
itu.

(6) Tidak menjadi prasyarat bahawa Malaysia Airlines Berhad
dan syarikat subsidiarinya hendaklah membayar terlebih dahulu
apa-apa hutang yang sedia ada yang terhutang oleh Syarikat
yang Ditadbir kepada pemberi perkhidmatan peralihan sebelum
menerima apa-apa barangan atau perkhidmatan atau kedua-duanya
di bawah subseksyen (1).


-----

_Malaysian Airline System Berhad (Pentadbiran)_ 17

**Kesan pengambilalihan kawalan pemberi perkhidmatan**
**peralihan**

**15.** (1) Jika kawalan pemberi perkhidmatan peralihan telah diambil
alih di bawah suatu perintah yang dibuat di bawah seksyen 14,
pemberi perkhidmatan peralihan dan pegawainya hendaklah—

_(a) memberikan kawalan ke atas hartanya, perniagaannya_

dan hal ehwalnya kepada Pentadbir atau orang lain itu,
mengikut mana-mana yang berkenaan; dan

_(b)_ memberikan kepada Pentadbir atau orang lain itu, mengikut

mana-mana yang berkenaan, semua kemudahan sebagaimana
yang dikehendaki untuk menjalankan perniagaan dan hal
ehwal pemberi perkhidmatan peralihan itu.

(2) Pentadbir atau orang lain itu, mengikut mana-mana yang
berkenaan, hendaklah terus mengawal harta itu, perniagaan dan
hal ehwal pemberi perkhidmatan peralihan itu dan menjalankan
perniagaan dan hal ehwal pemberi perkhidmatan peralihan itu
atas nama dan bagi pihak pemberi perkhidmatan peralihan itu
sehingga bila-bila masa apabila perintah itu dibatalkan.

(3) Dalam tempoh sesuatu perintah yang dibuat di bawah
seksyen 14 sedang berkuat kuasa—

_(a)_ semua kuasa pemberi perkhidmatan peralihan dan

pegawainya di bawah dokumen konstituen pemberi
perkhidmatan peralihan, atau yang boleh dijalankan
oleh pemberi perkhidmatan peralihan atau pegawainya
di bawah mana-mana undang-undang bertulis, hendaklah
terletak hak pada Pentadbir atau orang lain, mengikut
mana-mana yang berkenaan, tidak kira sama ada kuasa itu
boleh dijalankan melalui ketetapan, ketetapan khas atau
mengikut apa-apa cara lain dan apa-apa kesulitan yang
berbangkit daripada peletakhakan itu boleh diselesaikan
oleh Menteri melalui arahan secara bertulis;

_(b)_ tiada pegawai pemberi perkhidmatan peralihan boleh,

sama ada secara langsung atau secara tidak langsung,
terlibat dalam apa-apa aktiviti berhubung dengan pemberi
perkhidmatan peralihan itu, kecuali sebagaimana yang
dikehendaki atau dibenarkan oleh Pentadbir atau orang
lain itu, mengikut mana-mana yang berkenaan; dan


-----

18 _Rang Undang-Undang_

_(c)_ Pentadbir atau orang lain itu, mengikut mana-mana

yang berkenaan, hendaklah menjalankan kuasa pemberi
perkhidmatan peralihan yang terletak hak padanya untuk
menjamin penghantaran barangan atau perkhidmatan
atau kedua-duanya kepada Malaysia Airlines Berhad
dan syarikat subsidiarinya dan tidak boleh sebaliknya
melakukan apa-apa pun untuk mengganggu perniagaan
pemberi perkhidmatan peralihan itu.

(4) Suatu perintah di bawah seksyen 14 tidak mempunyai
kesan memberikan atau meletakhakkan pada Pentadbir atau orang
lain itu, mengikut mana-mana yang berkenaan, apa-apa hakmilik
kepada atau apa-apa kepentingan benefisial mengenai mana-mana
harta pemberi perkhidmatan peralihan.

**Penyiasatan oleh Pentadbir**

**16. (1) Pentadbir boleh menghendaki mana-mana pegawai Syarikat**
yang Ditadbir untuk menentusahkan dan mengemukakan kepada
Pentadbir suatu pernyataan mengenai hal ehwal Syarikat yang
Ditadbir dalam masa dua puluh satu hari.

(2) Pernyataan itu hendaklah mengikut apa-apa bentuk yang
ditentukan oleh Pentadbir dan hendaklah mengandungi maklumat
yang berikut:

_(a) butir-butir mengenai semua harta dan tanggungan;_

_(b) nama dan alamat pemiutang;_

_(c) cagaran yang dipegang oleh pemiutang dan tarikh bila_

cagaran itu diberikan;

_(d) suatu akuan berkanun yang di bawah Akta Akuan Berkanun_

1960 [Akta 13], yang mengisytiharkan bahawa maklumat
dalam pernyataan hal ehwal itu adalah benar dan betul;
dan

_(e) apa-apa maklumat lain yang dikehendaki oleh_

Pentadbir.


-----

_Malaysian Airline System Berhad (Pentadbiran)_ 19

**Kewajipan pegawai untuk membantu dalam penyiasatan**

**17. (1) Seseorang pegawai Syarikat yang Ditadbir hendaklah**
dalam masa tujuh hari selepas diminta oleh Pentadbir—

_(a) menghantar kepada Pentadbir semua buku, rekod dan_

dokumen Syarikat yang Ditadbir yang berada dalam
milikan pegawai itu; dan

_(b) jika pegawai itu mengetahui lokasi buku, rekod dan_

dokumen lain yang berhubungan dengan Syarikat yang
Ditadbir, memaklumkan Pentadbir tentang lokasi buku,
rekod dan dokumen itu.

(2) Seseorang pegawai Syarikat yang Ditadbir hendaklah—

_(a) membantu Pentadbir pada bila-bila masa; dan_

_(b) memberi Pentadbir apa-apa maklumat berkenaan dengan_

harta, hal ehwal dan hal keadaan kewangan Syarikat
yang Ditadbir,

sebagaimana yang dikehendaki oleh Pentadbir secara
munasabah.

(3) Pentadbir hendaklah, apabila pentadbiran di bawah Akta
ini berakhir, mengembalikan apa-apa buku, rekod dan dokumen
yang diterima di bawah subseksyen (1) kepada Syarikat yang
Ditadbir.

Bahagian III

CADANGAN PENTADBIR DAN PELANTIKAN PENASIHAT BEBAS

**Pentadbir boleh merundingi semula kontrak atau menyediakan**
**cadangan atau kedua-duanya**

**18. (1) Pentadbir boleh, dalam mentadbirkan Syarikat yang**
Ditadbir, menurut budi bicara mutlaknya, mengambil salah satu
atau kedua-dua tindakan yang berikut:


-----

20 _Rang Undang-Undang_

_(a) merundingi semula terma dan syarat mana-mana kontrak_

atau perjanjian Syarikat yang Ditadbir dengan rakan
niaga;

_(b) menyediakan suatu cadangan berkenaan dengan Syarikat_

yang Ditadbir atau apa-apa tuntutan dan tanggungan
terhadap atau bagi Syarikat yang Ditadbir.

(2) Cadangan yang disebut dalam subseksyen (1)(b) boleh termasuk
apa-apa peruntukan yang difikirkan patut oleh Pentadbir.

(3) Tanpa menjejaskan keluasan subseksyen (2), cadangan itu
boleh memperuntukkan bagi pemindahan apa-apa harta, perniagaan
atau tanggungan Syarikat yang Ditadbir kepada seseorang yang
dinamakan dalam cadangan itu—

_(a) dengan cara peletakhakan di bawah Bahagian V; atau_

_(b) mengikut undang-undang yang berkaitan yang terpakai_

bagi melaksanakan pemindahan harta, perniagaan atau
tanggungan itu.

(4) Pentadbir hendaklah, selepas cadangan di bawah
subseksyen (1) disiapkan, mengemukakan cadangan itu kepada
Penasihat Bebas dan pelantik.

**Pelantikan dan kelayakan Penasihat Bebas**

**19. (1) Selepas diberitahu oleh Pentadbir bahawa suatu cadangan**
akan disediakan di bawah seksyen 18, pelantik hendaklah melantik
seorang Penasihat Bebas.

(2) Tiada seorang pun boleh dilantik sebagai Penasihat Bebas
melainkan jika—

_(a) orang itu telah bersetuju secara bertulis mengenai pelantikan_

itu;

_(b) orang itu tidak mempunyai hubung kait dengan pelantik,_

pengurusan dan lembaga pengarah Syarikat yang Ditadbir
dan Malaysia Airlines Berhad, dan tidak mempunyai
apa jua kepentingan dalam Syarikat yang Ditadbir dan
Malaysia Airlines Berhad; dan


-----

_Malaysian Airline System Berhad (Pentadbiran)_ 21

_(c) orang itu merupakan—_

(i) suatu bank pelaburan;

(ii) suatu firma akauntan; atau

(iii) seorang (selain orang sebenar) yang dibenarkan

untuk menjalankan aktiviti pemberian nasihat
mengenai kewangan korporat yang merupakan
aktiviti terkawal di bawah Akta Pasaran Modal
dan Perkhidmatan 2007 [Akta 671] dan yang,
pada pendapat pelantik, mempunyai pengalaman
yang dikehendaki atau berupaya melaksanakan
tugas Penasihat Bebas.

**Kajian semula cadangan oleh Penasihat Bebas**

**20. (1) Penasihat Bebas hendaklah menjalankan suatu kajian**
semula cadangan yang disediakan oleh Pentadbir di bawah
seksyen 18.

(2) Dalam mengkaji semula cadangan itu, Penasihat Bebas
boleh mempertimbangkan—

_(a) kepentingan semua orang yang terjejas oleh cadangan itu,_

termasuk pemiutang, Syarikat yang Ditadbir dan Malaysia
Airlines Berhad, jika berkenaan, dengan memberikan
setiap kategori orang yang terjejas oleh cadangan itu
setiap apa-apa pewajaran yang difikirkannya patut;
atau

_(b) apa-apa perkara atau pertimbangan lain yang difikirkan_

berkaitan atau sesuai oleh Penasihat Bebas di bawah hal
keadaan itu.

(3) Selepas kajian semula itu disiapkan, Penasihat Bebas
hendaklah menyediakan suatu laporan mengenai kajian semulanya
dan mengemukakan laporan itu kepada Pentadbir dan pelantik.

**Keputusan pelantik**

**21.** (1) Pelantik hendaklah menimbangkan cadangan Pentadbir
berserta dengan laporan Penasihat Bebas yang dikemukakan kepada
pelantik di bawah subseksyen 20(3).


-----

22 _Rang Undang-Undang_

(2) Jika pelantik meluluskan cadangan itu, Pentadbir hendaklah
melaksanakan cadangan itu mengikut termanya.

(3) Jika pelantik menolak cadangan itu, pelantik boleh—

_(a)_ mengarahkan Pentadbir untuk menyemak semula cadangan

itu;

_(b)_ mengarahkan Pentadbir untuk menyediakan suatu cadangan

yang baru; atau

_(c)_ menamatkan pentadbiran Syarikat yang Ditadbir.

**Pelaksanaan cadangan**

**22. (1) Jika kelulusan sesuatu badan kawal selia dikehendaki**
untuk melaksanakan cadangan itu dan syarat-syarat dikenakan
oleh badan kawal selia itu, Pentadbir hendaklah merujukkan
syarat-syarat yang dikenakan itu kepada pelantik.

(2) Jika pelantik berpendapat bahawa syarat-syarat itu bukan
untuk kepentingan Syarikat yang Ditadbir, pelantik boleh—

_(a)_ mengarahkan Pentadbir untuk menyemak semula cadangan

itu;

_(b)_ mengarahkan Pentadbir untuk menyediakan suatu cadangan

yang baru; atau

_(c)_ menamatkan pentadbiran Syarikat yang Ditadbir.

(3) Sebelum cadangan itu dilaksanakan, Pentadbir hendaklah
menghantar suatu salinan cadangan itu dan laporan Penasihat Bebas
melalui pos berdaftar kepada alamat terakhir yang diketahui atau
melalui cara elektronik kepada setiap pemiutang Syarikat yang
Ditadbir yang terjejas oleh cadangan itu dan mana-mana orang
lain yang terjejas oleh terma cadangan itu.

(4) Walau apa pun peruntukan mana-mana undang-undang atau
kontrak, Pentadbir hendaklah mempunyai kuasa untuk melaksanakan
dan melakukan segala benda yang perlu untuk menjalankan dan
menguatkuasakan dengan sepenuhnya dan berkesan cadangan
itu atau mana-mana bahagian cadangan itu tanpa memerlukan


-----

_Malaysian Airline System Berhad (Pentadbiran)_ 23

apa-apa notis atau kelulusan atau persetujuan mana-mana anggota
atau pemiutang Syarikat yang Ditadbir atau mana-mana orang
lain yang terjejas oleh cadangan itu dan cadangan itu hendaklah
mengikat Syarikat yang Ditadbir, pemiutang Syarikat yang Ditadbir
dan semua orang yang terjejas oleh terma cadangan itu, termasuk
Malaysia Airlines Berhad, jika berkenaan.

(5) Walau apa pun apa-apa yang berlawanan dalam mana-mana
undang-undang mengenai jaminan—

_(a) pelaksanaan sesuatu cadangan di bawah seksyen ini tidak_

membebaskan atau melepaskan apa-apa cagaran yang
diperuntukkan oleh mana-mana orang untuk menjamin
apa-apa kewajipan atau tanggungan yang dipunyai oleh
Syarikat yang Ditadbir kepada mana-mana pemiutangnya;
dan

_(b) setiap cagaran sedemikian dan apa-apa kewajipan atau_

tanggungan orang yang memberikan cagaran itu hendaklah
tetap sah and boleh dikuatkuasakan terhadap orang itu
walau apa pun pelaksanaan cadangan itu, atau apa-apa
kompromi, perkiraan, pembentukan semula atau penyatuan
yang berkaitan dengan Syarikat yang Ditadbir.

(6) Walau apa pun kegagalan untuk memberitahu mana-mana
pemiutang Syarikat yang Ditadbir dan orang yang terjejas oleh
terma cadangan itu mengikut kehendak subseksyen (3), kegagalan
sedemikian tidak menjejaskan kesahan cadangan itu.

**Pemindahan harta atau tanggungan**

**23. (1) Jika cadangan itu mengarahkan supaya harta atau**
tanggungan dipindahkan, Pentadbir hendaklah memindahkan
harta atau tanggungan itu kepada penerima pindahan mengikut
peruntukan peletakhakan di bawah Bahagian V dan mengikut
terma dan syarat yang dinyatakan dalam cadangan itu.

(2) Bagi maksud seksyen ini, sesuatu sebutan mengenai “Malaysia
Airlines Berhad” dalam Bahagian V hendaklah ditafsirkan sebagai
sebutan mengenai penerima pindahan yang dicadangkan yang
dinamakan dalam cadangan itu.


-----

24 _Rang Undang-Undang_

Bahagian IV

MALAYSIA AIRLINES BERHAD

**Pemerbadanan Malaysia Airlines Berhad**

**24. Perbadanan yang diperbadankan di bawah Akta Syarikat 1965**
dengan nama “Malaysia Airlines Berhad” hendaklah mempunyai
matlamat utama untuk mengendalikan syarikat penerbangan
nasional Malaysia dan hendaklah menjalankan perniagaan syarikat
penerbangan nasional sebagai suatu perusahaan komersial dan
apa-apa perniagaan lain yang difikirkan patut oleh lembaga
pengarah Malaysia Airlines Berhad.

**Tawaran pekerjaan**

**25.** Malaysia Airlines Berhad boleh, menurut budi bicara

mutlaknya, menawarkan pekerjaan kepada mana-mana orang
yang sebaik sebelum tarikh tawaran itu berada dalam penggajian
atau perkhidmatan Syarikat yang Ditadbir atas apa-apa terma dan
syarat yang ditentukan oleh Malaysia Airlines Berhad.

**Malaysia Airlines Berhad,** **dsb.,** **bukan majikan pengganti**

**26. (1) Walau apa pun apa-apa yang berlawanan dalam Akta ini**
atau di bawah mana-mana undang-undang, jika Pentadbir mengambil
alih kawalan Syarikat yang Ditadbir, atau jika Malaysia Airlines
Berhad membuat suatu tawaran pekerjaan kepada seseorang yang
berada dalam penggajian atau perkhidmatan Syarikat yang Ditadbir,
atau jika Malaysia Airlines Berhad membuat suatu perjanjian
perkhidmatan peralihan dengan Syarikat yang Ditadbir, Pentadbir,
pelantik atau Malaysia Airlines Berhad tidak boleh—

_(a) dianggap sebagai pengganti, pemegang serah hak atau_

penerima pindahan atau majikan pengganti kepada
Syarikat yang Ditadbir;

_(b) bertanggungan bagi apa-apa obligasi yang berhubungan_

dengan apa-apa pelan persaraan atau pelan manfaat
pasca pekerjaan yang lain berkenaan dengan pekerja
atau bekas pekerja Syarikat yang Ditadbir atau manamana pendahulu bagi Syarikat yang Ditadbir yang wujud
sebelum pengambilalihan kawalan atau pelantikan itu;
atau


-----

_Malaysian Airline System Berhad (Pentadbiran)_ 25

_(c) bertanggungan bagi apa-apa jumlah wang yang dikira_

dengan merujuk kepada suatu tempoh masa sebelum
Malaysia Airlines Berhad menjadi majikan orang yang
berkenaan.

(2) Malaysia Airlines Berhad, pelantik dan Pentadbir tidak
boleh dinamakan sebagai suatu pihak dalam apa-apa tuntutan atau
permohonan yang dibuat atau ditambahkan sebagai suatu pihak
dalam apa-apa prosiding yang dimulakan atau diteruskan oleh atau
bagi pihak mana-mana pekerja atau bekas pekerja Syarikat yang
Ditadbir menurut Akta Perhubungan Perusahaan 1967 [Akta 177],
atau Akta Kerja 1955 [Akta 265], Ordinan Buruh Sabah 1950

[Sabah Bab 67], Ordinan Buruh Sarawak 1952 [Sarawak Bab 76]
atau Akta Kesatuan Sekerja 1959 [Akta 262].

**Kaedah-kaedah kerja, kod tatakelakuan dan peraturan-**
**peraturan**

**27. Malaysia Airlines Berhad boleh, jika difikirkannya patut,**
mengenakan apa-apa kaedah kerja, kod tatakelakuan dan
peraturan-peraturan berhubung dengan pekerjanya mengikut semua
undang-undang yang terpakai.

**Rundingan dengan kesatuan sekerja dan persatuan**

**28.** (1) Semua perkara yang hendak dibincangkan atau dirundingkan
antara Malaysia Airlines Berhad dengan—

_(a) mana-mana kesatuan sekerja yang diiktiraf dengan_

sewajarnya oleh Malaysia Airlines Berhad mengikut
Akta Perhubungan Perusahaan 1967 dan Akta Kesatuan
Sekerja 1959; dan

_(b) mana-mana persatuan yang diiktiraf oleh Malaysia Airlines_

Berhad,

hendaklah melalui mesyuarat.

(2) Sesuatu mesyuarat yang hendak diadakan di bawah
subseksyen (1) tidak boleh diteruskan melainkan jika semua kesatuan
sekerja dan persatuan diwakili sewajarnya dalam mesyuarat itu.


-----

26 _Rang Undang-Undang_

(3) Jika selepas setengah jam dari masa yang ditetapkan bagi
sesuatu mesyuarat, tidak semua daripada kesatuan sekerja dan
persatuan diwakili dengan sewajarnya, mesyuarat itu hendaklah
ditangguhkan ke minggu yang berikutnya, pada hari dan masa
dan di tempat yang sama tanpa apa-apa notis lanjut.

(4) Jika mesyuarat itu ditangguhkan ke suatu hari yang merupakan
hari kelepasan am, mesyuarat yang ditangguhkan itu hendaklah
diadakan semula pada hari bekerja yang berikutnya.

(5) Apabila mesyuarat yang ditangguhkan itu diadakan semula
pada tarikh yang baru, ketidakhadiran oleh mana-mana kesatuan
sekerja atau persatuan tidak boleh menghalang mesyuarat itu
daripada diteruskan.

(6) Apa-apa keputusan yang dibuat semasa mesyuarat oleh
Malaysia Airlines Berhad dengan kesatuan sekerja dan persatuan
yang hadir pada mesyuarat itu hendaklah sah dan mengikat Malaysia
Airlines Berhad dan semua kesatuan sekerja dan persatuan yang
diiktiraf oleh Malaysia Airlines Berhad.

(7) Dalam sesuatu mesyuarat di bawah seksyen ini, jika
kesatuan sekerja dan persatuan dengan sebulat suara memutuskan
bahawa perkara bagi perbincangan atau rundingan itu berhubungan
semata-mata dengan suatu kesatuan sekerja atau persatuan yang
khusus, mesyuarat itu hendaklah dibubarkan dan suatu mesyuarat
yang berasingan hendaklah diadakan antara Malaysia Airlines Berhad
dengan kesatuan sekerja atau persatuan yang khusus itu.

(8) Mesyuarat yang berasingan antara Malaysia Airlines Berhad
dengan kesatuan sekerja atau persatuan khusus itu tidak boleh
membincangkan apa-apa perkara selain perkara yang diputuskan
di bawah subseksyen (7).

**Perkara yang berhubungan dengan produktiviti atau penggunaan**
**tenaga kerja dengan berkesan**

**29.** (1) Walau apa pun seksyen 28, perkara yang berikut yang
berhubung dengan atau yang memberi kesan kepada produktiviti
atau penggunaan tenaga kerja dengan berkesan dalam Malaysia
Airlines Berhad hendaklah ditentukan oleh Malaysia Airlines
Berhad:

_(a) pencarian sumber dan pengutukan sumber;_


-----

_Malaysian Airline System Berhad (Pentadbiran)_ 27

_(b) penilaian pekerja;_

_(c) kelayakan cuti; dan_

_(d) waktu bekerja dan penjadualan kerja, termasuk had masa_

penerbangan dan tempoh tugas penerbangan.

(2) Malaysia Airlines Berhad dalam menentukan apa-apa perkara
di bawah subsekyen (1) hendaklah mematuhi semua undang-undang
dan standard antarabangsa yang terpakai.

Bahagian V

PELETAKHAKAN HARTA DAN TANGGUNGAN

**Peruntukan peletakhakan**

**30.** (1) Menteri boleh, dari semasa ke semasa, melalui perintah
yang disiarkan dalam Warta, menetapkan suatu tarikh peletakhakan
bagi setiap perintah dan pada tarikh sedemikian mana-mana harta
atau tanggungan Syarikat yang Ditadbir yang dinyatakan oleh
Menteri dalam perintah itu hendaklah dipindahkan kepada dan
terletak hak pada Malaysia Airlines Berhad tanpa apa-apa jua
pemindahhakan, penyerahhakan atau pemindahan.

(2) Peletakhakan menurut subseksyen (1) hendaklah mempunyai
kesan yang dinyatakan dalam Jadual walau apa pun mana-mana
undang-undang bertulis atau rukun undang-undang dan hendaklah
mengikat mana-mana orang yang terjejas oleh peletakhakan itu.

**Perintah peletakhakan gantian**

**31.** (1) Menteri boleh mengeluarkan suatu perintah peletakhakan
baru (“perintah peletakhakan gantian”) untuk menggantikan manamana perintah peletakhakan yang dikeluarkan terdahulu untuk
membetulkan apa-apa peninggalan atau kesilapan dalam perintah
peletakhakan itu.

(2) Mana-mana perintah peletakhakan gantian yang dikeluarkan
di bawah subseksyen (1), yang menyatakan bahawa harta atau
tanggungan telah dipindahkan kepada dan terletak hak pada


-----

28 _Rang Undang-Undang_

Malaysia Airlines Berhad, hendaklah menjadi keterangan muktamad
mengenai pemindahan dan peletakhakan itu pada tarikh peletakhakan
yang ditetapkan dalam perintah peletakhakan gantian itu.

(3) Jika mana-mana undang-undang menetapkan suatu tempoh
masa yang dalamnya pemindahan apa-apa harta atau tanggungan
yang dinyatakan sebagai hal perkara bagi perintah peletakhakan
gantian itu hendaklah didaftarkan atau difailkan, tempoh itu
hendaklah bermula dari tarikh peletakhakan yang ditetapkan dalam
perintah peletakhakan gantian itu atau tarikh perintah peletakhakan
gantian itu dikeluarkan, mengikut mana-mana yang kemudian.

(4) Apa-apa perbuatan yang dilakukan oleh Malaysia Airlines
Berhad atau mana-mana orang lain, yang bergantung pada suatu
perintah peletakhakan yang dikeluarkan terdahulu tidak akan
terjejas oleh apa-apa peninggalan atau kesilapan yang dibetulkan
dalam perintah peletakhakan gantian.

(5) Bagi maksud Akta ini, apa-apa sebutan mengenai sesuatu
perintah peletakhakan hendaklah disifatkan sebagai termasuk
sebutan mengenai perintah peletakhakan gantian.

Bahagian VI

AM

**Ketidakpakaian seksyen 132e Akta Syarikat 1965**

**32. Seksyen 132e Akta Syarikat 1965 tidak terpakai bagi apa-apa**
pelupusan melalui apa-apa perkiraan atau transaksi antara Syarikat
dengan Malaysia Airlines Berhad.

**Tanggung rugi bagi Pentadbir, dsb.**

**33. (1) Pentadbir, pelantik dan mana-mana orang lain adalah**
berhak untuk mendapatkan tanggung rugi daripada harta Syarikat
yang Ditadbir bagi—

_(a) dalam hal Pentadbir, kos, perbelanjaan dan saraannya_

yang diperuntukkan di bawah terma pelantikannya;


-----

_Malaysian Airline System Berhad (Pentadbiran)_ 29

_(b) dalam hal pelantik, pembayaran balik apa-apa kemudahan_

kredit yang diberikan oleh pelantik kepada Pentadbir
atau kepada Syarikat yang Ditadbir semasa pentadbiran
Syarikat yang Ditadbir;

_(c) dalam hal Malaysia Airlines Berhad, pembayaran balik_

apa-apa kemudahan kredit yang diberikan oleh Malaysia
Airlines Berhad kepada Pentadbir atau kepada Syarikat
yang Ditadbir semasa pentadbiran Syarikat yang Ditadbir;
atau

_(d) dalam hal mana-mana orang lain, pembayaran balik apa-apa_

kemudahan kredit yang diberikan oleh orang itu kepada
Pentadbir atau kepada Syarikat yang Ditadbir semasa
pentadbiran Syarikat yang Ditadbir dengan kelulusan
pelantik.

(2) Walau apa pun mana-mana undang-undang lain, suatu hak
tanggung rugi di bawah subseksyen (1) hendaklah mempunyai
keutamaan ke atas harta Syarikat yang Ditadbir dan hendaklah
dibayar dahulu berbanding dengan semua hutang bercagar dan
tidak bercagar yang lain.

**Kekebalan**

**34. (1) Tiada tindakan, guaman, pendakwaan atau apa jua prosiding**
boleh diambil atau dibawa, dimulakan atau dikekalkan dalam
mana-mana mahkamah atau tribunal atau di hadapan mana-mana
pihak berkuasa terhadap—

_(a) Menteri;_

_(b) pelantik;_

_(c) Pentadbir;_

_(d)_ Penasihat Bebas;

_(e) mana-mana pegawai orang yang disebut dalam perenggan (b)_

dan _(d); atau_

_(f) mana-mana orang yang bertindak di sisi undang-undang_

bagi pihak pelantik, Pentadbir dan Penasihat Bebas,


-----

30 _Rang Undang-Undang_

bagi apa-apa kerugian atau kerosakan kerana atau disebabkan
oleh, atau berkenaan dengan apa-apa perbuatan atau perkara yang
dilakukan atau diarahkan dilakukan atau ditinggalkan daripada
dilakukan olehnya dengan suci hati dan dalam penjalanan apa-apa
kuasa atau penunaian apa-apa kewajipan yang diberikan kepadanya
di bawah Akta ini.

(2) Tiada tindakan, guaman, pendakwaan atau apa jua prosiding
boleh diambil atau dibawa, dimulakan atau dikekalkan dalam manamana mahkamah atau tribunal atau di hadapan mana-mana pihak
berkuasa terhadap Pentadbir yang dilantik di bawah Akta ini dan
mana-mana orang yang bertindak dengan sah bagi pihak Pentadbir
oleh mana-mana pihak bagi apa-apa kerugian atau kerosakan yang
disebabkan oleh apa-apa perbuatan atau perkara yang dilakukan
atau pernyataan yang dibuat atau ditinggalkan daripada dilakukan
olehnya dengan suci hati dan dalam penjalanan apa-apa fungsi
atau kuasa, yang diberikan atau dikenakan ke atasnya di bawah
Akta ini melainkan jika kerugian atau kerosakan itu disebabkan
oleh, salah laku yang disengajakan atau kecuaian yang melampau
Pentadbir yang dilantik di bawah Akta ini dan mana-mana orang
yang bertindak dengan sah bagi pihak Pentadbir.

**Had ke atas pemberian perintah mahkamah**

**35. (1) Walau apa pun mana-mana undang-undang, suatu perintah**
mahkamah tidak boleh diberikan—

_(a) bagi menggantung, menyekat atau menyentuh kuasa_

Pentadbir di bawah Akta ini;

_(b) bagi menggantung, menyekat atau menyentuh apa-apa_

tindakan yang diambil atau yang dicadangkan untuk
diambil oleh Pentadbir di bawah Akta ini; atau

_(c) bagi memaksa Pentadbir untuk melakukan atau melaksanakan_

apa-apa perbuatan,

dan apa-apa perintah sedemikian, jika diberikan, adalah tidak
sah dan tidak boleh dikuatkuasakan dan tidak boleh menjadi
hal perkara apa-apa proses pelaksanaan sama ada bagi maksud
memaksa pematuhan kepada perintah itu atau selainnya.


-----

_Malaysian Airline System Berhad (Pentadbiran)_ 31

(2) Keputusan pelantik dalam seksyen 4 dan 5, Menteri dalam
subseksyen 12(2) dan Pentadbir dalam subseksyen 18(1) adalah
muktamad.

**Kesahan transaksi**

**36. Walau apa pun mana-mana undang-undang bertulis atau rukun**
undang-undang, apa-apa pembayaran yang dibuat, transaksi yang
dibuat, atau apa-apa perbuatan atau benda lain yang dilakukan
dengan suci hati oleh atau dengan persetujuan Pentadbir adalah
sah dan mempunyai kuat kuasa bagi maksud Akta ini dan tidak
boleh dianggap sebagai suatu keutamaan tidak wajar semasa
penggulungan Syarikat yang Ditadbir.

**Benda yang dilakukan pada menjangkakan pembuatan Akta**
**ini akan diperbuat**

**37. (1) Semua perbuatan dan benda yang dilakukan oleh**
mana-mana orang berkaitan dengan harta, tanggungan, perniagaan
dan hal ehwal Syarikat yang Ditadbir sebagai persediaan atau pada
menjangkakan pembuatan Akta ini dan apa-apa perbelanjaan yang
dilakukan berhubung dengan perbuatan dan benda yang dilakukan
hendaklah disifatkan telah dibenarkan di bawah Akta ini, jika
perbuatan dan benda yang dilakukan adalah selaras dengan niat
dan maksud am Akta ini.

(2) Pemerbadanan Malaysia Airlines Berhad dan semua
perbuatan dan benda yang dilakukan oleh mana-mana orang bagi
pihak Malaysia Airlines Berhad dan semua hak dan obligasi yang
diperoleh atau dilakukan bagi pihak Malaysia Airlines Berhad
hendaklah, apabila mula berkuat kuasanya Akta ini, disifatkan
sebagai dilakukan di bawah Akta ini dan hendaklah menjadi hak
dan obligasi Malaysia Airlines Berhad.


-----

32 _Rang Undang-Undang_

Jadual

[Seksyen 30]

PELETAKHAKAN HARTA DAN TANGGUNGAN

**Tafsiran**

1. (1) Dalam Jadual ini, melainkan jika konteksnya menghendaki makna yang
lain—

“pemindah” dan “penerima pindahan” masing-masing ertinya pihak masing
masing yang dikenal pasti seperti sedemikian dalam perintah peletakhakan;

“perintah peletakhakan” ertinya perintah yang dibuat oleh Menteri di bawah

seksyen 30.

“tarikh pindah milik” ertinya tarikh yang dinyatakan dalam perintah

peletakhakan yang pada hari itu apa-apa harta atau tanggungan dipindahkan
dan terletak hak;

(2) Sebutan dalam Jadual ini mengenai “tanggungan” ertinya keseluruhan

atau apa-apa bahagian daripada tanggungan sebagaimana yang dipindahkan
melalui perintah peletakhakan.

**Kesan perintah peletakhakan**

2. (1) Jika sesuatu harta dipindahkan di bawah perintah peletakhakan—

_(a) dalam hal jika harta itu dipegang oleh pemindah sendiri sebaik sebelum_

tarikh pindah milik, harta itu hendaklah pada dan dari tarikh pindah
milik itu terletak hak pada penerima pindahan; dan

_(b) dalam hal jika harta itu dipegang bersesama oleh pemindah dengan_

mana-mana orang lain sebaik sebelum tarikh pindah milik itu, harta
itu hendaklah pada dan dari tarikh pindah milik itu terletak hak pada
penerima pindahan bersesama dengan seorang yang lain itu.

(2) Penerima pindahan hendaklah, pada dan dari tarikh pindah milik bagi

harta itu, memperoleh dan diletakhakkan dengan segala hak, hakmilik dan
kepentingan pemindah, pada masa sekarang dan hadapan, dan kewajipan
berkenaan dengan, harta itu, bebas daripada apa-apa bebanan kecuali apa-apa
kepentingan berdaftar yang ada pada tarikh pindah milik itu.

(3) Suatu perintah peletakhakan yang menyatakan bahawa sesuatu harta

atau tanggungan telah dipindahkan dan terletak hak pada penerima pindahan
adalah keterangan muktamad bagi pemindahan dan peletakhakan itu pada
tarikh pindah milik itu.


-----

_Malaysian Airline System Berhad (Pentadbiran)_ 33

(4) Tiada peruntukan dalam mana-mana perjanjian yang mengehadkan

atau melarang hak pemindah atau menghendaki apa-apa keizinan untuk
menyerahhakkan, menjual, melupuskan atau memindahkan suatu harta itu
boleh terpakai atau mempunyai kuat kuasa berkenaan dengan pemindahan dan
peletakhakan harta kepada penerima pindahan.

(5) Berhubung dengan sesuatu tanggungan yang dipindahkan di bawah

sesuatu perintah peletakhakan—

_(a) penerima pindahan hendaklah disifatkan sebagai telah mengambil_

tanggungan dan bertanggungan untuk melepaskan tanggungan itu;
dan

_(b) pemindah hendaklah dibebaskan dan dilepaskan daripada_

tanggungan.

(6) Berhubung dengan sesuatu pindahan di bawah suatu perintah

peletakhakan—

_(a) suatu perjanjian, surat cara yang sedia ada, atau suatu perintah mana-_

mana mahkamah di bawahnya atau menurut kuasanya pemindah
mempunyai hakmilik, pemunyaan, kepentingan atau hak kepada harta
atau tanggungan itu, hendaklah ditafsirkan dan hendaklah mempunyai
kuat kuasa seolah-olah sebutan mengenai pemindah dalam perjanjian,
surat cara atau perintah itu telah digantikan dengan sebutan mengenai
penerima pindahan;

_(b) sesuatu perjanjian yang sedia ada yang kepadanya pemindah merupakan_

suatu pihak hendaklah mempunyai kuat kuasa seolah-olah penerima
pindahan menjadi pihak kepada perjanjian itu dan bukannya
pemindah;

_(c) sesuatu arahan, perintah, mandat, surat kuasa wakil, kuasa, aku janji_

atau keizinan yang sedia ada sama ada berhubungan dengan sesuatu
akaun atau tidak yang telah diberikan kepada pemindah, sama ada
berseorangan atau secara bersesama dengan orang lain, hendaklah
mempunyai kuat kuasa, seolah-olah diberikan kepada penerima
pindahan sama ada berseorangan atau dengan orang lain itu;

_(d)_ apa-apa cagaran yang dipegang sebaik sebelum tarikh pindah milik

oleh pemindah atau oleh seseorang penama atau pemegang amanah
bagi pemindah, sebagai cagaran untuk pembayaran atau pelepasan
apa-apa tanggungan mana-mana orang, hendaklah dipegang oleh
penerima pindahan atau oleh penama atau pemegang amanah itu
sebagai penama atau pemegang amanah penerima pindahan dengan
keutamaan yang sama seperti pemindah, dan setakat tanggungan itu,
hendaklah tersedia pada penerima pindahan sebagai cagaran untuk
pembayaran atau pelepasan tanggungan itu; dan jika apa-apa cagaran
sedemikian diluaskan kepada pendahuluan atau tanggungan masa
hadapan, cagaran itu hendaklah dipegang oleh dan tersedia kepada


-----

34 _Rang Undang-Undang_

penerima pindahan sebagai cagaran bagi pendahuluan masa hadapan
oleh atau tanggungan masa hadapan penerima pindahan mengikut
cara yang sama sebagaimana pendahuluan masa hadapan oleh atau
tanggungan masa hadapan pemindah dijamin sebaik sebelum tarikh
pindah milik;

_(e) sebagai tambahan kepada apa-apa hak, kuasa atau remedi lain yang_

diberikan kepada penerima pindahan, penerima pindahan hendaklah
mempunyai hak, kuasa dan remedi (dan khususnya hak dan kuasa untuk
mengambil atau menentang prosiding undang-undang atau prosiding
lain atau membuat atau menentang permohonan kepada mana-mana
pihak berkuasa) bagi menentukan, melindungi atau menguatkuasakan
hak, hakmilik, kepentingan yang terletak hak pada penerima
pindahan, termasuk hak, hakmilik atau kepentingan berkenaan dengan
apa-apa prosiding undang-undang atau prosiding lain atau permohonan
kepada mana-mana pihak berkuasa yang belum selesai sebaik sebelum
tarikh pindah milik itu oleh atau terhadap pemindah, dan menentang
apa-apa tuntutan, tanggungan atau kepentingan berdaftar seolah-olah
ia adalah pada setiap masa merupakan hak, hakmilik atau kepentingan
penerima pindahan;

_(f) sesuatu penghakiman, award atau perintah yang diperoleh oleh pemindah_

dan tidak diselesaikan sepenuhnya sebelum tarikh pindah milik boleh
dikuatkuasakan oleh penerima pindahan;

_(g) tiada pemindahan kepada atau pemerolehan oleh penerima pindahan_

boleh menjadi terbatal atau boleh batal disebabkan oleh pemakaian
mana-mana undang-undang;

_(h) jika jagaan apa-apa barangan, benda atau dokumen itu dipegang oleh_

pemindah sebagai baili sebaik sebelum tarikh pindah milik, barangan,
benda atau dokumen itu hendaklah disifatkan telah dipindahkan
kepada penerima pindahan dan hak dan kewajipan pemindah di bawah
apa-apa kontrak bailmen yang berhubungan dengan mana-mana
barangan, benda atau dokumen itu hendaklah dipindahkan kepada
penerima pindahan;

_(i) sesuatu surat cara boleh niaga atau perintah bagi pembayaran wang_

yang diberikan kepada atau digunakan atau diterima oleh pemindah,
atau yang kena dibayar di tempat perniagaan pemindah, sama ada
diberikan, digunakan atau diterima sedemikian sebelum, pada atau
selepas tarikh pindah milik, hendaklah mempunyai kesan yang sama
pada dan dari tarikh pindah milik, seolah-olah surat cara boleh niaga
atau perintah bagi pembayaran wang itu telah diberikan kepada atau
digunakan atau diterima oleh penerima pindahan atau telah kena
dibayar di tempat perniagaan penerima pindahan; dan

_(j) mana-mana akaun antara pemindah dengan pelanggannya hendaklah_

menjadi akaun antara penerima pindahan dengan pelanggan itu,
tertakluk kepada syarat dan insiden yang berhubungan dengan akaun
itu sehingga tarikh pindah milik, dan akaun itu hendaklah disifatkan
bagi segala maksud sebagai satu akaun yang berterusan.


-----

_Malaysian Airline System Berhad (Pentadbiran)_ 35

(7) Sesuatu pemindahan harta atau tanggungan di bawah suatu perintah

peletakhakan tidak boleh—

_(a) dianggap sebagai meletakkan penerima pindahan, pemindah, mana-_

mana orang yang mendapat hakmilik daripada penerima pindahan
atau mana-mana orang lain, dalam kedudukan mungkir atau ingkar
di bawah mana-mana kontrak atau pecah kepercayaan;

_(b) dianggap sebagai menimbulkan hak atau kewajipan bagi mana-mana_

orang untuk—

(i) menamatkan atau meminda sesuatu perjanjian;

(ii) menguatkuasakan atau mempercepat pelaksanaan sesuatu

kewajipan; atau

(iii) menghendaki pelaksanaan sesuatu kewajipan yang tidak secara

lainnya berbangkit untuk pelaksanaan;

_(c) dianggap sebagai menjadikan pemindah, penerima pindahan atau_

mana-mana orang lain melanggar mana-mana undang-undang, rukun
undang-undang atau perjanjian yang melarang, menyekat atau mengawal
selia penyerahhakan, penjualan, pelupusan atau pemindahan apa-apa
harta atau tanggungan atau penzahiran maklumat;

_(d) melepaskan seseorang penjamin daripada sesuatu kewajipan;_

_(e)_ menidaksahkan atau melepaskan sesuatu kontrak atau cagaran; atau

_(f) dianggap sebagai menamatkan atau mengubah apa-apa hak, keistimewaan,_

pengecualian (termasuk apa-apa pengecualian cukai) atau keutamaan
yang pemindah berhak kepadanya dan yang menurut kuasa Jadual
ini telah terletak hak pada penerima pindahan atau yang wujud demi
manfaat pemindah berhubung dengan apa-apa harta atau tanggungan
yang dipindahkan kepada penerima pindahan menurut Jadual ini.

HURAIAN

Rang Undang-Undang Malaysian Airline System Berhad (Pentadbiran) 2014
(“Akta yang dicadangkan”) bertujuan untuk mengadakan peruntukan bagi
pentadbiran Malaysian Airline System Berhad (“MAS”), syarikat subsidiari
milik penuhnya dan syarikat subsidiari milik separanya yang membekalkan
barangan atau menjalankan perkhidmatan atau kedua-duanya yang penting
bagi pengendalian MAS dan untuk mengadakan peruntukan bagi penubuhan
suatu entiti baru yang dikenali sebagai Malaysia Airlines Berhad yang akan
menggantikan MAS sebagai syarikat penerbangan nasional; dan untuk mengadakan
peruntukan bagi perkara yang berkaitan.


-----

36 _Rang Undang-Undang_

2. Bahagian I Akta yang dicadangkan memperkatakan perkara permulaan.

_Fasal 1 mengandungi tajuk ringkas Akta yang dicadangkan dan bertujuan_

untuk memberi Menteri kuasa untuk menetapkan tarikh permulaan kuat kuasa
Akta yang dicadangkan.

_Fasal 2 memperuntukkan bahawa pemakaian Akta yang dicadangkan adalah_

terhad selama tempoh 5 tahun dari permulaan kuat kuasa Akta yang dicadangkan
atau selepas penyenaraian Malaysia Airlines Berhad di senarai rasmi Bursa
Malaysia Berhad mengikut mana-mana yang lebih awal. Ini adalah selaras
dengan matlamat Akta yang dicadangkan untuk memperuntukkan langkah-langkah
sementara bagi memastikan perkhidmatan udara yang penting dan perhubungan
ke dan dari dan dalam Malaysia oleh MAS sebagai syarikat penerbangan nasional
tidak terputus. Fasal 2 juga memberi Menteri kuasa untuk menetapkan melalui
perintah yang disiarkan dalam _Warta suatu penghentian yang lebih awal bagi_
Akta yang dicadangkan jika matlamat Akta yang dicadangkan tercapai lebih
awal. Jika hal keadaan memerlukannya, pemakaian Akta yang dicadangkan
boleh dilanjutkan melalui ketetapan yang diluluskan oleh kedua-dua Majlis
Parlimen bagi tempoh yang lebih lanjut sebagaimana yang dinyatakan dalam
ketetapan itu.

_Fasal 3_ mengandungi takrif beberapa istilah dan ungkapan tertentu yang

digunakan dalam Akta yang dicadangkan.

3. Bahagian II mengandungi peruntukan yang berhubungan dengan peletakan
MAS, syarikat subsidiari milik penuhnya dan syarikat subsidiari milik separanya
yang disenaraikan dalam perenggan 4(c) di bawah Pentadbiran (disebut sebagai
“Syarikat yang Ditadbir”), kesan dan jangka masa Pentadbiran serta perkara
berkaitan lain yang berhubungan dengan pelantikan, kelayakan, kuasa dan
fungsi Pentadbir.

_Fasal 4 memperuntukkan bahawa seorang anggota MAS atau lembaga_

pengarahnya boleh, dengan kelulusan bertulis Menteri terlebih dahulu, meletakkan
Syarikat yang Ditadbir, di bawah pentadbiran. Syarikat subsidiari milik separa
yang disenaraikan dalam perenggan 4(c) telah dikenal pasti sebagai syarikat
yang membekalkan barangan atau menjalankan perkhidmatan atau kedua-duanya
yang penting bagi memastikan keberterusan syarikat penerbangan itu dan
pengendaliannya.

_Fasal 5 memberi kuasa kepada pihak yang meletakkan Syarikat yang Ditadbir_

di bawah pentadbiran untuk melantik Pentabdir. Pelantik mempunyai kuasa untuk
menggantikan Pentadbir yang sedia ada dengan Pentadbir baru. _Fasal 5 juga_
memperuntukkan bahawa apabila Pentadbir dilepaskan daripada pelantikannya,
dia hendaklah dibebaskan daripada semua kewajipan dan tanggungan berkenaan
dengan pentadbirannya atau berhubung dengan kelakuannya sebagai Pentadbir.
Kekebalan yang diberikan kepada Pentadbir dan hal keadaan apabila kekebalan
tidak akan terpakai dinyatakan dalam _subfasal 34(2)._

_Fasal 6 menyatakan jangka masa Pentadbiran yang bermula dari tarikh_

pelantikan Pentadbir di bawah _fasal 5 dan berakhir apabila pentadbiran_
ditamatkan oleh pelantik.


-----

_Malaysian Airline System Berhad (Pentadbiran)_ 37

_Fasal 7 menyatakan kelayakan untuk menjadi seorang Pentadbir yang pada_

dasarnya menghendaki Pentadbir yang merupakan orang sebenar yang telah
bersetuju dengan pelantikan itu dan yang sama ada merupakan seorang juruaudit
syarikat yang diluluskan di bawah Akta Syarikat 1965 atau seseorang yang
berupaya untuk menjalankan tugas Pentadbir.

Selanjutnya, bagi memastikan bahawa Pentadbir berupaya untuk menjalankan

fungsinya dan memakai kuasanya dengan bebas, _fasal 7 tidak melayakkan_
mana-mana orang daripada dilantik sebagai Pentadbir jika dia merupakan
seorang penerima gadai janji mana-mana harta Syarikat yang Ditadbir atau
mempunyai pemegangan syer secara langsung atau tidak langsung dalam
Syarikat yang Ditadbir atau seseorang yang, secara langsung atau tidak
langsung, mempunyai kepentingan dalam apa-apa kontrak atau perkiraan untuk
membekalkan barangan atau perkhidmatan kepada Syarikat yang Ditadbir atau
seorang juruaudit Syarikat yang Ditadbir atau seorang pegawai Syarikat yang
Ditadbir.

_Fasal 8 bertujuan untuk menghendaki Pentadbir supaya memberitahu_

Pendaftar Syarikat dan menyiarkan pelantikannya melalui penyerahan notis
pelantikan kepada Pendaftar Syarikat dan penyiaran notis dalam akhbar harian
kebangsaan. Fasal 8 juga memberi mandat bahawa setiap bentuk dokumentasi
yang dikeluarkan oleh atau bagi pihak Syarikat yang Ditadbir atau Pentadbir
selepas pelantikan Pentadbir hendaklah mengandungi perkataan “Pentadbir
Yang Dilantik”. Kehendak pemberitahuan ini adalah serupa dengan kehendak
yang dikenakan oleh Akta Syarikat 1965 berikutan pelantikan seorang Penerima
dan Pengurus dan juga Penyelesai apabila sesuatu syarikat digulungkan.

_Fasal 9 menyatakan fungsi Pentadbir yang pada dasarnya adalah untuk_

menjalankan dan menguruskan perniagaan, hal ehwal dan pengendalian Syarikat
yang Ditadbir dan Pentadbir akan mengambil alih semua kuasa yang diberikan
kepada pengarah dan menjalankan fungsi pegawai Syarikat yang Ditadbir.
Oleh sebab itu Pentadbir juga hendaklah menjaga atau mengawal harta Syarikat
yang Ditadbir.

_Fasal 10 menyatakan kuasa Pentadbir bagi maksud mentadbirkan Syarikat_

yang Ditadbir.

_Fasal 11 memperuntukkan bahawa, apabila Pentadbir dilantik, suatu_

moratorium yang menyekat permulaan atau penerusan langkah-langkah atau
tindakan undang-undang tertentu pada atau terhadap Syarikat yang Ditadbir yang
sebaliknya akan mempunyai kesan undang-undang yang buruk kepada Syarikat
yang Ditadbir dan harta Syarikat yang Ditadbir dan akhirnya menggagalkan
kebergunaan dan matlamat Pentadbiran bagi Syarikat yang Ditadbir. Moratorium
itu memastikan bahawa pentadbiran Syarikat yang Ditadbir boleh dijalankan
dengan berkesan dan tanpa gangguan. Walau bagaimanapun, moratorium itu
tidak terpakai bagi apa-apa prosiding sivil atau jenayah yang diambil oleh
badan kawal selia terhadap Syarikat yang Ditadbir.


-----

38 _Rang Undang-Undang_

_Fasal 12 memperuntukkan bahawa jangka masa moratorium adalah selama_

dua belas bulan dari tarikh Pentadbir dilantik melainkan pentadbiran ditamatkan
terlebih dahulu. Tempoh moratorium juga boleh dilanjutkan oleh Menteri,
sekali, bagi tempoh lanjut tidak lebih daripada dua belas bulan jika dia berpuas
hati bahawa hal keadaan mewajarkan pelanjutan itu. Kuasa pelanjutan ini
hanya boleh dijalankan sekali sahaja. Jika sesuatu pelanjutan dibenarkan oleh
Menteri, _fasal ini menghendaki Pentadbir menyiarkan notis pelanjutan dalam_
sekurang-kurangnya dua akhbar harian kebangsaan; salah satunya hendaklah
dalam Bahasa kebangsaan.

_Fasal 13 memberi Pentadbir kuasa untuk mengelakkan apa-apa pemindahan,_

pemindahhakan atau kewujudan cagaran atas barangan, wang atau harta lain
Syarikat yang Ditadbir yang, sekiranya telah dibuat oleh atau terhadap seseorang
individu, akan dalam kebankrapannya di bawah undang-undang kebankrapan
boleh menjadi tidak sah atau boleh batal.

_Fasal 14 memberi Pentadbir kuasa untuk mengarahkan mana-mana pemberi_

perkhidmatan peralihan yang berada di bawah suatu kontrak atau kewajipan
untuk membekalkan barangan atau perkhidmatan kepada Syarikat yang Ditadbir
supaya terus membekalkan barangan atau perkhidmatan kepada Malaysia
Airlines Berhad dan syarikat subsidiarinya. Malaysia Airlines Berhad dan
syarikat subsidiarinya bertanggungjawab untuk membayar bagi barangan atau
perkhidmatan itu pada kadar yang sama seperti yang dibayar oleh Syarikat
yang Ditadbir. Arahan oleh Pentadbir hendaklah hanya diberikan bagi maksud
memastikan bahawa tiada gangguan perkhidmatan Malaysia Airlines Berhad
dan subsidiarinya.

_Fasal 14 selanjutnya memperuntukkan bahawa jika pemberi perkhidmatan_

peralihan tidak mematuhi arahan Pentadbir untuk membekalkan barangan atau
perkhidmatan kepada Malaysia Airlines Berhad, Menteri boleh, jika difikirkan
perlu demi kepentingan awam, mengarahkan Pentadbir atau mana-mana orang
lain yang dilantik oleh Menteri untuk mengambil alih kawalan keseluruhan atau
sebahagian daripada harta, perniagaan dan hal ehwal pemberi perkhidmatan
peralihan bagi memastikan Malaysia Airlines Berhad dan syarikat subsidiarinya
menerima barangan dan perkhidmatan yang dikehendakinya supaya pengendalian
syarikat penerbangan boleh diteruskan tanpa gangguan. Perintah Menteri
di bawah _fasal 14 tidak meletakhakkan hakmilik kepada atau kepentingan_
benefisial dalam harta pemberi perkhidmatan peralihan kepada Pentadbir
atau mana-mana orang lain yang dilantik oleh Menteri, mengikut mana-mana
yang berkenaan. Belanja yang dilakukan dalam menjalankan arahan Menteri
hendaklah dibayar daripada aset pemberi perkhidmatan peralihan mendahului
semua tuntutan lain sama ada bercagar atau tidak bercagar.

_Fasal 14 selanjutnya memperuntukkan bahawa apa-apa barangan yang_

dibekalkan atau perkhidmatan yang diberikan oleh pemberi perkhidmatan
peralihan kepada Malaysia Airlines Berhad dan syarikat subsidiarinya tidak
tertakluk kepada penyelesaian hutang yang sedia ada yang terdahulu oleh Syarikat
yang Ditadbir kepada pemberi perkhidmatan peralihan. Walau bagaimanapun,
ini tidak menjejaskan hak dan kelayakan pemberi perkhidmatan peralihan
untuk mendapatkan balik hutang yang terhutang oleh Syarikat yang Ditadbir,
termasuk faedah atas bayaran lewat.


-----

_Malaysian Airline System Berhad (Pentadbiran)_ 39

_Fasal 15 menyatakan kesan pengambilalihan kawalan harta, perniagaan dan_

hal ehwal pemberi perkhidmatan peralihan oleh Pentadbir atau mana-mana
orang lain menurut arahan Menteri di bawah fasal 14. Ini termasuk pemberian
kawalan harta, perniagaan dan hal ehwal kepada Pentadbir atau orang lain
yang dilantik oleh Menteri untuk mengambil kawalan pemberi perkhidmatan
peralihan, memberikan semua kemudahan kepada Pentadbir atau orang lain
yang dilantik oleh Menteri sebagaimana yang dikehendaki untuk menjalankan
perniagaan dan hal ehwal pemberi perkhidmatan peralihan. _Fasal ini juga_
membenarkan Pentadbir atau orang yang dilantik oleh Menteri supaya
menjalankan segala kuasa pemberi perkhidmatan peralihan tetapi hanya untuk
menjamin penghantaran barangan atau perkhidmatan atau kedua-duanya kepada
Malaysia Airlines Berhad dan syarikat subsidiarinya. Dalam menjalankan kuasa
yang diberikan oleh fasal ini, Pentadbir atau orang yang dilantik oleh Menteri
tidak boleh membuat apa-apa yang akan mengganggu perniagaan pemberi
perkhidmatan peralihan.

_Fasal 16 memberi Pentadbir kuasa untuk menghendaki mana-mana pegawai_

Syarikat yang Ditadbir supaya memberikan, melalui suatu akuan berkanun,
penyata hal ehwal Syarikat yang Ditadbir yang memperincikan antara lain
butir-butir segala harta dan tanggungan, nama dan alamat pemiutang, cagaran
yang dipegang oleh pemiutang dan tarikh bila cagaran itu diberikan dan
apa-apa maklumat lain yang dikehendaki oleh Pentadbir.

_Fasal 17 bertujuan untuk menghendaki pegawai Syarikat yang Ditadbir supaya_

bekerjasama dengan Pentadbir dalam penyiasatan Syarikat yang Ditadbir dengan
mematuhi permintaan Pentadbir untuk menghantar atau menzahirkan semua
buku, rekod dan dokumen Syarikat yang Ditadbir atau maklumat yang berkaitan
dengan lokasi buku, rekod dan dokumen itu. _Fasal 17 juga memberi mandat_
kepada pegawai Syarikat yang Ditadbir supaya hadir di hadapan Pentadbir jika
diminta untuk berbuat demikian bagi maksud memberikan maklumat berkaitan
dengan harta, hal ehwal dan hal keadaan kewangan Syarikat yang Ditadbir.
Setelah pentadbiran selesai, _fasal 17 menghendaki Pentadbir memulangkan_
semua buku, rekod dan dokumen Syarikat yang Ditadbir.

4. Bahagian III memperkatakan tentang pentadbiran Syarikat yang Ditadbir
oleh Pentadbir dan termasuk peruntukan bagi pelantikan Penasihat Bebas,
kelayakan Penasihat Bebas, keputusan yang berhubungan dengan cadangan
yang disediakan oleh Pentadbir dan pelaksanaan cadangan.

_Fasal 18 memberi Pentadbir kuasa sama ada untuk berunding semula terma_

dan syarat mana-mana kontrak atau perjanjian Syarikat yang Ditadbir atau
menyediakan suatu cadangan berkenaan dengan Syarikat yang Ditadbir atau
membuat kedua-dua rundingan semula dan menyediakan cadangan. Cadangan
yang disediakan itu boleh memperuntukkan bagi pemindahan apa-apa harta,
perniagaan atau tanggungan Syarikat yang Ditadbir dengan cara peletakhakan
di bawah Bahagian V atau mengikut undang-undang yang berkaitan yang
terpakai untuk menguatkuasakan pemindahan harta, perniagaan atau tanggungan
itu. _Fasal 18 menghendaki Pentadbir supaya mengemukakan cadangan itu_
kepada Penasihat Bebas dan pelantik.

_Fasal 19 menyatakan kelayakan seseorang Penasihat Bebas yang mestilah_

sama ada suatu bank pelaburan atau firma akauntan atau seseorang (selain
orang sebenar) yang dibenarkan untuk menjalankan aktiviti pemberian nasihat


-----

40 _Rang Undang-Undang_

mengenai kewangan korporat yang dikawal selia di bawah Akta Pasaran Modal
dan Perkhidmatan 2007 [Akta 671] dan yang, pada pendapat pelantik, mempunyai
pengalaman yang diperlukan atau berupaya untuk melaksanakan tugas seseorang
Penasihat Bebas. Bagi memastikan kesaksamaan dan keobjektifan dalam
mengusahakan kajian semula, _Fasal 19 memperuntukkan bahawa mana-mana_
orang yang hendak dilantik sebagai Penasihat Bebas hendaklah bebas daripada
pelantik, pengurusan dan lembaga pengarah Syarikat yang Ditadbir dan Malaysia
Airlines Berhad, dan tidak mempunyai apa-apa kepentingan dalam Syarikat
yang Ditadbir dan Malaysia Airlines Berhad.

_Fasal 20 menyatakan kriteria dan pertimbangan yang boleh diambil oleh_

Penasihat Bebas apabila melaksanakan kajian semula cadangan Pentadbir dan
apabila siap kajian semula itu, Penasihat Bebas hendaklah menyediakan dan
mengemukakan suatu laporan tentang kajian semula itu kepada Pentadbir dan
pelantik.

_Fasal 21 memperuntukkan bahawa pelantik hendaklah menimbangkan_

cadangan Pentadbir itu bersama dengan laporan Penasihat Bebas dan jika
pelantik meluluskan cadangan itu, cadangan itu hendaklah dilaksanakan
mengikut termanya. Walau bagaimanapun, jika pelantik menolak cadangan itu,
terdapat beberapa pilihan yang ada kepada pelantik termasuklah mengarahkan
Pentadbir supaya mengkaji semula cadangan itu atau menyediakan cadangan
baru atau menamatkan pentadbiran Syarikat yang Ditadbir.

_Fasal 22 menghendaki Pentadbir supaya mendapatkan kelulusan suatu_

badan kawal selia jika ia dikehendaki untuk melaksanakan cadangan itu dan
memperkatakan tentang situasi apabila badan kawal selia mengenakan syarat.
_Fasal 22 memberi pelantik kuasa sama ada untuk mengarahkan Pentadbir supaya_
mengkaji semula cadangan itu atau menyediakan suatu cadangan baru atau
menamatkan pentadbiran Syarikat yang Ditadbir jika syarat yang dikenakan
dan jika pelantik berpendapat bahawa keadaan itu bukan untuk kepentingan
Syarikat yang Ditadbir.

_Fasal 22 juga menghendaki Pentadbir supaya menghantar suatu salinan cadangan_

kepada semua pemiutang Syarikat yang Ditadbir serta kepada mana-mana orang
lain yang terjejas dengan cadangan itu sebelum melaksanakan cadangan itu.
Walau bagaimanapun, kegagalan untuk memberitahu tidak menjejaskan kesahan
cadangan itu. _Subfasal (3) memperuntukkan kesan mengikat bagi cadangan_
ke atas Syarikat yang Ditadbir, pemiutang Syarikat yang Ditadbir dan semua
orang yang terjejas oleh terma cadangan itu, termasuklah Malaysia Airlines
Berhad, jika terpakai. Ia juga memelihara apa-apa cagaran yang diberikan oleh
mana-mana orang untuk menjamin apa-apa kewajipan atau tanggungan yang
terhutang oleh Syarikat yang Ditadbir kepada mana-mana pemiutangnya; dan
setiap cagaran tersebut adalah sah dan boleh dikuatkuasakan.

_Fasal 23 mengadakan peruntukan bagi pemindahan harta atau tanggungan ke_

atas penerima pindahan yang dinamakan dalam cadangan itu. Apa-apa pemindahan
harta atau tanggungan di bawah cadangan itu hendaklah dikuatkuasakan oleh
Pentadbir mengikut peruntukan peletakhakan di bawah Bahagian V dan juga
terma dan syarat yang dinyatakan dalam cadangan itu.


-----

_Malaysian Airline System Berhad (Pentadbiran)_ 41

5. Bahagian IV memperkatakan tentang pemerbadanan dan tujuan utama
Malaysia Airlines Berhad dan peruntukan yang berhubungan dengan pekerja
Syarikat yang Ditadbir.

_Fasal 24 menyatakan matlamat utama Malaysia Airlines Berhad iaitu untuk_

mengendalikan syarikat penerbangan nasional Malaysia sebagai perusahaan
komersial dan Malaysia Airlines Berhad juga boleh menjalankan perniagaan lain
sebagaimana yang difikirkan patut oleh lembaga pengarah Malaysia Airlines
Berhad.

_Fasal 25 memberi Malaysia Airlines Berhad kuasa mengikut budi bicara_

mutlaknya sendiri untuk menawarkan pekerjaan kepada mana-mana orang yang
sebaik sebelum tawaran itu dibuat merupakan seorang pekerja atau berada
dalam perkhidmatan Syarikat yang Ditadbir berdasarkan terma dan syarat yang
ditentukan oleh Malaysia Airlines Berhad.

_Fasal 26 bertujuan untuk menjelaskan kedudukan undang-undang Malaysia_

Airlines Berhad berhubung dengan penawaran pekerjaan kepada seseorang
pekerja Syarikat yang Ditadbir. Tawaran pekerjaan itu tidak dibuat dalam
kapasiti sebagai pengganti, pemegang serah hak atau penerima pindahan atau
majikan pengganti bagi Syarikat yang Ditadbir. Oleh sebab itu, Malaysia Airlines
Berhad tidak bertanggungan bagi apa-apa kewajipan Syarikat yang Ditadbir
yang berhubungan dengan apa-apa pelan persaraan atau pelan manfaat pasca
pekerjaan pekerja atau bekas pekerja Syarikat yang Ditadbir atau bagi apa-apa
wang yang kena dibayar kepada mana-mana pekerja Syarikat yang Ditadbir
sebelum Malaysia Airlines Berhad menjadi majikan orang berkenaan. Fasal 26
melarang mana-mana pekerja atau bekas pekerja Syarikat yang Ditadbir daripada
menamakan atau menjadikan Malaysia Airlines Berhad, pelantik atau Pentadbir
sebagai pihak dalam apa-apa prosiding yang dimulakan atau diteruskan terhadap
Syarikat yang Ditadbir menurut Akta Perhubungan Perusahaan [Akta 177]
atau Akta Kerja 1955 [Akta 265], Ordinan Buruh Sabah 1950 [Sabah Bab 67],
Ordinan Buruh Sarawak 1952 [Sarawak Bab 76] atau Akta Kesatuan Sekerja
1959 [Akta 262].

_Fasal 27 mengadakan peruntukan bagi kuasa Malaysia Airlines Berhad_

untuk mengenakan kaedah-kaedah kerja, tatakelakuan dan peraturan-peraturan
setakat ia mengikut undang-undang yang terpakai.

_Fasal 28 menyatakan kehendak dan tatacara bagi apa-apa perbincangan_

atau rundingan antara Malaysia Airlines Berhad dengan kesatuan sekerja dan
persatuan yang ditubuhkan sewajarnya. Fasal ini memberikan mandat bahawa
semua perkara untuk dibincangkan atau dirundingkan antara Malaysia Airlines
Berhad dengan kesatuan sekerja atau persatuan hendaklah melalui mesyuarat
dan semua kesatuan sekerja dan persatuan hendaklah diwakili sewajarnya dalam
mesyuarat itu. Ketidakhadiran mana-mana kesatuan sekerja atau persatuan
hendaklah menyebabkan penangguhan mesyuarat itu dan apabila mesyuarat
yang ditangguhkan itu bersidang semula, keputusan yang dibuat secara bersama
oleh mereka yang hadir pada mesyuarat yang ditangguh itu dan Malaysia
Airlines Berhad hendaklah sah dan mengikat Malaysia Airlines Berhad dan
semua kesatuan sekerja dan persatuan.


-----

42 _Rang Undang-Undang_

_Fasal 29 mengadakan peruntukan bagi perkara yang berhubung dengan_

atau memberi kesan kepada produktiviti atau penggunaan tenaga kerja dengan
berkesan dalam Malaysia Airlines Berhad supaya tidak termasuk dalam
_fasal_ _28. Sebaliknya Malaysia Airlines Berhad hendaklah menentukan perkara_
yang berhubungan dengan pencarian sumber dan peruntukan sumber, penilaian
pekerja, kelayakan cuti, waktu bekerja dan penjadualan kerja (termasuklah had
masa penerbangan dan tempoh tugas penerbangan). Dalam membuat penentuan
itu, Malaysia Airlines Berhad hendaklah mematuhi segala undang-undang dan
standard antarabangsa yang terpakai.

6. Bahagian V memperkatakan tentang peletakhakan harta atau tanggungan
Syarikat yang Ditadbir di bawah Akta yang dicadangkan.

_Fasal 30 bertujuan untuk memberi Menteri kuasa untuk meletakhakkan_

apa-apa harta atau tanggungan Syarikat yang Ditadbir kepada Malaysia
Airlines Berhad melalui satu perintah atau lebih yang disiarkan dalam _Warta._
Pemindahan dan peletakhakan hendaklah berkuat kuasa pada tarikh yang
ditentukan yang dinyatakan dalam perintah tanpa apa-apa pemindahhakan,
penyerahhakan atau pemindahan. Subfasal 30(2) selanjutnya memperuntukkan
bahawa pemindahan dan peletakhakan itu hendaklah mempunyai kuat kuasa
sebagaimana yang dinyatakan dalam Jadual walau apa pun mana-mana
undang-undang bertulis atau kaedah undang-undang dan hendaklah mengikat
semua orang yang terjejas.

_Fasal 31_ membenarkan Menteri untuk membetulkan apa-apa peninggalan

atau kesilapan dalam mana-mana perintah peletakhakan yang dikeluarkan
sebelum ini.

7. Bahagian VI mengandungi peruntukan am.

_Fasal 32 mengecualikan pemakaian seksyen 132e Akta Syarikat 1965 jika_

kelulusan pemegang saham dikehendaki bagi ‘transaksi pihak berhubungan’.
Pengecualian seksyen 132e adalah dikehendaki dalam transaksi pihak berhubungan
antara MAS dengan Malaysia Airlines Berhad apabila, disebabkan terdapat
kehendak bagi pihak-pihak yang berhubungan untuk tidak mengundi, tidak
ada pemegang syer yang lain untuk meluluskan ketetapan pemegang saham
yang diperlukan.

_Fasal 33 memberikan hak kepada Pentadbir, pelantik atau mana-mana orang_

lain untuk mendapatkan tanggung rugi daripada harta Syarikat yang Ditadbir
berkenaan dengan kos, perbelanjaan yang dilakukan dan kemudahan kredit
yang diberikan kepada Syarikat yang Ditadbir semasa pentadbiran Syarikat
yang Ditadbir dan hak tanggung rugi tersebut hendaklah dibayar mendahului
semua hutang yang bercagar dan tidak bercagar.

_Fasal 34 bertujuan untuk memberikan perlindungan kepada Menteri, pelantik,_

Pentadbir, Penasihat Bebas, mana-mana pegawai pelantik dan Penasihat Bebas
dan mana-mana orang lain yang bertindak di sisi undang-undang bagi pihak
pelantik, Pentadbir dan Penasihat Bebas berkenaan dengan apa-apa perbuatan
atau perkara yang dibuat dengan suci hati dan dalam menjalankan apa-apa


-----

_Malaysian Airline System Berhad (Pentadbiran)_ 43

kuasa dan menunaikan apa-apa kewajipan yang diberikan di bawah Akta yang
dicadangkan. Fasal 34 selanjutnya melindungi Pentadbir dan mana-mana orang
yang bertindak di sisi undang-undang bagi pihak Pentadbir daripada apa-apa
tindakan, guaman, pendakwaan atau prosiding bagi kerugian atau kerosakan
melainkan jika kerugian atau kerosakan itu disebabkan salah laku dengan
sengaja atau kecuaian melampau Pentadbir dan mana-mana orang yang bertindak
di sisi undang-undang bagi pihak Pentadbir.

_Fasal 35 bertujuan untuk menghalang pemberian mana-mana perintah_

Mahkamah yang kesannya adalah untuk menggantung, menyekat atau menyentuh
kuasa Pentadbir, atau apa-apa tindakan yang diambil atau dicadangkan untuk
diambil oleh Pentadbir atau sesuatu perintah Mahkamah yang kesannya adalah
untuk memaksa Pentadbir membuat atau melakukan apa-apa perbuatan. Fasal 35
juga bertujuan untuk mengadakan peruntukan bahawa keputusan yang dibuat
dalam _fasal 4 dan_ _5,_ _subfasal 12(2) dan_ _subfasal 18(1) adalah muktamad._

_Fasal 36 bertujuan untuk melindungi kesahan apa-apa bayaran yang dibuat,_

transaksi yang dibuat atau apa-apa perbuatan atau benda yang dibuat dengan
suci hati atau dengan keizinan Pentadbir

_Fasal 37 memperuntukkan bahawa semua perkara yang dibuat dan belanja_

yang dilakukan dalam menyediakan dan menjangkakan pembuatan Akta yang
dicadangkan oleh mana-mana orang yang berkaitan dengan harta, tanggungan,
perniagaan dan hal ehwal Syarikat yang Ditadbir atau mana-mana orang
bagi pihak Malaysia Airlines Berhad hendaklah disifatkan telah dibenarkan
di bawah Akta yang dicadangkan jika selaras dengan niat dan maksud am
Akta yang dicadangkan.

8. Jadual memperuntukkan tentang peletakhakan dan pemindahan harta dan
tanggungan Syarikat yang Ditadbir kepada Malaysia Airlines Berhad dan
penerima pindahan dinamakan dalam cadangan itu dan menyatakan kesan
peletakhakan itu.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)2961]


-----

