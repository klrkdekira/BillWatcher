---
Year: 2014
Bill: D.R.3/2014 - Rang Undang-undang Yayasan Guru Tun Hussein Onn 2014 ( Bacaan Kali Kedua dan Ketiga)
Title: D.R.3/2014 - Rang Undang-undang Yayasan Guru Tun Hussein Onn 2014 ( Bacaan Kali Kedua dan Ketiga)
Download URL: https://www.parlimen.gov.my/files/billindex/pdf/2014/DR%203_2014%20BM.pdf
URL: https://www.parlimen.gov.my/files/billindex/pdf/2014/DR%203_2014%20BM.pdf
---
---
Reading:
---

_Yayasan Guru Tun Hussein Onn_

**D.R. 3/2014**

RANG UNDANG-UNDANG

YAYASAN GURU TUN HUSSEIN ONN 2014

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

YAYASAN GURU TUN HUSSEIN ONN

3. Penubuhan Yayasan

4. Meterai perbadanan

Bahagian III

FUNGSI DAN KUASA YAYASAN

5. Fungsi Yayasan

6. Kuasa Yayasan

7. Pewakilan fungsi dan kuasa Yayasan

8. Kuasa untuk menubuhkan syarikat, dsb.

Bahagian IV

LEMBAGA PEMEGANG AMANAH

9. Lembaga Pemegang Amanah

10. Keanggotaan Lembaga

11. Pengerusi

12. Elaun

13. Anggota silih ganti

14. Tempoh jawatan anggota


-----

_Rang Undang-Undang_

_Fasal_

15. Pembatalan pelantikan dan peletakan jawatan

16. Pengosongan jawatan

17. Jawatankuasa

18. Penzahiran kepentingan

Bahagian V

PEKERJA YAYASAN

19. Ketua Pegawai Eksekutif

20. Penjalanan sementara fungsi Ketua Pegawai Eksekutif

21. Pelantikan pekerja lain

22. Yayasan boleh menerima pakai peraturan-peraturan, dsb.

Bahagian VI

KEWANGAN

23. Kumpulan Wang

24. Perbelanjaan yang hendaklah dipertanggungkan pada Kumpulan Wang

25. Pemeliharaan Kumpulan Wang

26. Kumpulan wang rizab

27. Perbelanjaan dan penyediaan anggaran

28. Akaun bank

29. Kuasa untuk meminjam

30. Pelaburan

31. Tatacara kewangan

32. Tahun kewangan

33. Akaun dan laporan

Bahagian VII

AM

34. Pendakwaan

35. Pekhidmat awam

36. Akta Perlindungan Pihak Berkuasa Awam 1948

37. Obligasi kerahsiaan


-----

_Yayasan Guru Tun Hussein Onn_ 3

_Fasal_

38. Perlindungan daripada liabiliti diri

39. Pewakilan dalam prosiding sivil

40. Peraturan-peraturan

Bahagian VIII

KECUALIAN DAN PERALIHAN

41. Pemindahan kuasa, dsb.

42. Peletahakan harta

43. Kontrak sedia ada

44. Pemindahan wang dalam Kumpulan Wang

45. Keberterusan pekerja

46. Keberterusan permohonan yang belum selesai, dsb.

47. Keberterusan prosiding sivil dan jenayah

48. Sebutan dalam undang-undang bertulis atau dokumen tentang Kumpulan
Wang dibubarkan

49. Keberterusan penggunaan nama


-----

_Rang Undang-Undang_


-----

_Yayasan Guru Tun Hussein Onn_ 5

RANG UNDANG-UNDANG

_b e r n a m a_

Suatu Akta untuk menubuhkan Yayasan Guru Tun Hussein Onn,
untuk mengadakan peruntukan bagi fungsi dan kuasanya dan perkara
yang bersampingan dengannya, untuk membubarkan Kumpulan Wang
Simpanan Guru, untuk membatalkan Kaedah-Kaedah Kumpulan
Wang Simpanan Guru 1962 dan untuk mengadakan peruntukan
bagi perkara yang berbangkit dan bersampingan.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Yayasan Guru Tun**
Hussein Onn 2014.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._


-----

6 _Rang Undang-Undang_

**Tafsiran**

**2.** Dalam Akta ini, melainkan jika konteksnya menghendaki
makna yang lain—

“anak” termasuklah anak tiri atau anak angkat yang sah di sisi
undang-undang;

“guru” ertinya Pegawai Perkhidmatan Pendidikan yang dilantik
oleh Suruhanjaya Perkhidmatan Pelajaran;

“hari ditetapkan” ertinya hari Kumpulan Wang dibubarkan
dibubarkan;

“Ketua Pegawai Eksekutif” ertinya Ketua Pegawai Eksekutif
yang dilantik di bawah seksyen 19;

“Kumpulan Wang” ertinya Kumpulan Wang Yayasan Guru Tun
Hussein Onn yang ditubuhkan di bawah seksyen 23;

“Kumpulan Wang dibubarkan” ertinya Kumpulan Wang Simpanan
Guru yang ditubuhkan di bawah Akta Pelajaran 1961 [Akta 43]
yang dimansuhkan;

“Lembaga” ertinya Lembaga Pemegang Amanah yang ditubuhkan
di bawah seksyen 9;

“Menteri” ertinya Menteri yang dipertanggungkan dengan
tanggungjawab bagi pendidikan;

“pembangunan profesionalisme guru” ertinya apa-apa kursus
atau latihan yang disediakan untuk meningkatkan kualiti dan
kompetensi guru;

“Pengerusi Lembaga” ertinya Ketua Setiausaha Kementerian
yang disebut dalam perenggan 10(1)(a);

“Yayasan” ertinya Yayasan Guru Tun Hussein Onn yang
ditubuhkan di bawah seksyen 3.


-----

_Yayasan Guru Tun Hussein Onn_ 7

Bahagian II

YAYASAN GURU TUN HUSSEIN ONN

**Penubuhan Yayasan**

**3.** (1) Suatu pertubuhan perbadanan yang dikenali dengan nama
“Yayasan Guru Tun Hussein Onn” ditubuhkan.

(2) Yayasan hendaklah kekal turun-temurun dan mempunyai
meterai perbadanan.

(3) Yayasan boleh membawa guaman dan dibawa guaman
terhadapnya atas nama perbadanannya.

(4) Tertakluk kepada dan bagi maksud Akta ini, Yayasan boleh,
atas apa-apa syarat yang Yayasan fikirkan patut—

_(a) membuat kontrak;_

_(b)_ memperoleh, membeli, mengambil, memajak, memegang,

menjual dan menikmati apa-apa jenis harta alih dan tak
alih atau apa-apa kepentingan dalamnya yang terletak
hak pada Yayasan; dan

_(c)_ memindahkan, menyerahhakkan, menyerahkan balik,

memulangkan, menggadaikan, menggadaijanjikan,
mendemiskan, menyerahhakkan semula, memindahkan
atau selainnya melupuskan, atau membuat apa-apa
urusan mengenai, apa-apa harta alih atau harta tak alih
dan apa-apa kepentingan tentang harta itu yang terletak
hak pada Yayasan.

**Meterai perbadanan**

**4.** (1) Meterai perbadanan Yayasan hendaklah mempunyai suatu
tanda yang diluluskan oleh Yayasan dan meterai itu boleh dari
semasa ke semasa dipecahkan, ditukar, diubah dan dibuat baharu
sebagaimana yang Yayasan fikirkan patut.

(2) Sehingga suatu meterai diadakan oleh Yayasan, suatu cap
yang mengandungi perkataan “Yayasan Guru Tun Hussein Onn”
bolehlah digunakan dan hendaklah disifatkan sebagai meterai
perbadanan Yayasan.


-----

8 _Rang Undang-Undang_

(3) Meterai perbadanan Yayasan itu hendaklah disimpan dalam
jagaan Pengerusi Lembaga atau mana-mana orang lain yang
diberi kuasa oleh Yayasan, dan hendaklah disahkan sama ada
oleh Pengerusi Lembaga atau oleh mana-mana orang lain yang
diberi kuasa oleh Pengerusi Lembaga secara bertulis.

(4) Segala surat ikatan, dokumen dan surat cara lain yang
berupa sebagai dimeteraikan dengan meterai perbadanan Yayasan
itu dan disahkan mengikut subseksyen (3) hendaklah, sehingga
dibuktikan sebaliknya, disifatkan telah disempurnakan dengan
sah.

(5) Apa-apa surat ikatan, dokumen atau surat cara lain yang,
jika disempurnakan oleh seseorang yang bukan suatu pertubuhan
perbadanan, tidak dikehendaki supaya dimeteraikan boleh
disempurnakan mengikut cara yang serupa oleh seorang anggota
Lembaga atau oleh mana-mana pegawai Yayasan yang diberi
kuasa oleh Yayasan bagi maksud itu.

(6) Meterai perbadanan Yayasan hendaklah diberi pengiktirafan
rasmi dan kehakiman.

(7) Tiap-tiap dokumen yang padanya meterai perbadanan
Yayasan dicapkan hendaklah ditandatangani oleh dua anggota
Lembaga yang dilantik oleh Pengerusi Lembaga bagi maksud itu.

Bahagian III

FUNGSI DAN KUASA YAYASAN

**Fungsi Yayasan**

**5.** Yayasan hendaklah mempunyai fungsi yang berikut:

_(a)_ membantu Kementerian yang bertanggungjawab bagi

pendidikan mengadakan aktiviti dalam meningkatkan
pembangunan profesionalisme guru;

_(b) membantu mana-mana pihak menjalankan penyelidikan_

ke arah meningkatkan kualiti pendidikan negara;

_(c) melakukan apa-apa perkara yang wajar atau suai manfaat_

atau perlu dalam menjaga kebajikan guru;

_(d) membantu pendidikan anak guru yang boleh ditentukan_

oleh Yayasan; dan


-----

_Yayasan Guru Tun Hussein Onn_ 9

_(e)_ melakukan apa-apa perkara yang Yayasan fikirkan wajar

atau suai manfaat atau perlu untuk pelaksanaan fungsinya
di bawah Akta ini.

**Kuasa Yayasan**

**6. (1) Yayasan hendaklah mempunyai kuasa untuk melakukan**
segala perkara yang perlu atau suai manfaat bagi atau berkaitan
dengan pelaksanaan fungsinya.

(2) Tanpa menjejaskan keluasan subseksyen (1), kuasa Yayasan
hendaklah termasuk kuasa—

_(a)_ untuk membuat pelaburan dalam syarikat yang ditubuhkan

oleh Yayasan bagi maksud menjana pendapatan Yayasan
dan menerima pulangan pelaburan syarikat;

_(b)_ untuk menerima sumbangan yang diberikan kepada Yayasan

dalam bentuk pemberian, derma, endowmen, hadiah atau
bekues;

_(c)_ untuk membuat apa-apa rundingan, perjanjian atau

perkiraan yang Yayasan fikirkan patut dalam melaksanakan
fungsinya;

_(d)_ untuk memberikan pinjaman, pembiayaan dan biasiswa

kepada guru atau anak guru mengikut tatacara sebagaimana
yang boleh ditentukan oleh Yayasan;

_(e)_ untuk merumuskan dan melaksanakan program pembangunan

sumber manusia atau apa-apa aktiviti yang Yayasan
fikirkan perlu bagi membangun dan memajukan profesion
perguruan;

_(f)_ untuk menyediakan geran kepada mana-mana pihak bagi

menjalankan penyelidikan dalam meningkatkan kualiti
pendidikan negara;

_(g)_ untuk bekerjasama dengan mana-mana pertubuhan,

perbadanan atau agensi kerajaan bagi maksud melaksanakan
fungsinya;

_(h)_ untuk mengenakan fi atau caj bagi perkhidmatan yang

diberikan oleh Yayasan;

_(i)_ untuk memberikan pinjaman, biasiswa dan wang pendahuluan

kepada pekerjanya; dan

_(j)_ untuk melakukan apa-apa jua perkara yang bersampingan

dengan mana-mana fungsi dan kuasanya.


-----

10 _Rang Undang-Undang_

**Pewakilan fungsi dan kuasa Yayasan**

**7.** (1) Yayasan boleh, secara bertulis, mewakilkan mana-mana
fungsi dan kuasa yang dikenakan atau diberikan kepadanya
oleh Akta ini, kecuali kuasa membuat perundangan subsidiari,
kepada—

_(a)_ Pengerusi Lembaga;

_(b) mana-mana anggota Lembaga; atau_

_(c)_ Ketua Pegawai Eksekutif.

(2) Mana-mana orang yang diwakilkan dengan fungsi dan
kuasa itu adalah terikat untuk mematuhi dan mengambil kira
segala syarat dan sekatan yang dikenakan oleh Yayasan dan segala
kehendak, tatacara dan perkara yang dinyatakan oleh Yayasan.

(3) Mana-mana fungsi dan kuasa yang diwakilkan di bawah
seksyen ini hendaklah dilaksanakan dan dijalankan atas nama dan
bagi pihak Yayasan.

(4) Pewakilan di bawah seksyen ini tidak menghalang Yayasan
itu sendiri daripada melaksanakan atau menjalankan mana-mana
fungsi dan kuasanya yang telah diwakilkan itu pada bila-bila
masa.

**Kuasa untuk menubuhkan syarikat, dsb.**

**8.** Yayasan boleh menubuhkan syarikat di bawah Akta Syarikat
1965 [Akta 125] untuk menjalankan apa-apa aktiviti Yayasan dalam
melaksanakan fungsinya dan pada menjalankan kuasanya.

Bahagian IV

LEMBAGA PEMEGANG AMANAH

**Lembaga Pemegang Amanah**

**9. (1) Hendaklah ada suatu Lembaga Pemegang Amanah.**

(2) Lembaga hendaklah—

_(a)_ bertanggungjawab bagi pentadbiran Yayasan; dan

_(b)_ bertanggungjawab bagi apa-apa perkara lain sebagaimana

yang diperuntukkan di bawah Akta ini.


-----

_Yayasan Guru Tun Hussein Onn_ 11

**Keanggotaan Lembaga**

**10. (1) Lembaga hendaklah terdiri daripada anggota yang**
berikut:

_(a)_ Ketua Setiausaha Kementerian yang bertanggungjawab

bagi pendidikan sebagai Pengerusi;

_(b)_ Ketua Pengarah Pendidikan;

_(c)_ seorang wakil Kementerian Kewangan;

_(d)_ seorang Pegawai Perkhidmatan Pendidikan yang sedang

berkhidmat di Kementerian yang bertanggungjawab bagi
pendidikan yang hendaklah dilantik oleh Menteri;

_(e)_ seorang pekhidmat awam selain Pegawai Perkhidmatan

Pendidikan yang hendaklah dilantik oleh Menteri;

_(f)_ seorang Pegawai Perkhidmatan Pendidikan yang telah

bersara yang hendaklah dilantik oleh Menteri; dan

_(g)_ tiga orang lain yang mempunyai kepakaran dan pengalaman

dalam hal kewangan atau pelaburan yang hendaklah
dilantik oleh Menteri.

(2) Peruntukan Jadual hendaklah terpakai bagi anggota
Lembaga.

(3) Menteri boleh meminda Jadual melalui perintah yang
disiarkan dalam _Warta._

**Pengerusi**

**11. (1) Pengerusi Lembaga hendaklah mempengerusikan semua**
mesyuarat Lembaga.

(2) Jika Pengerusi tidak hadir pada mana-mana mesyuarat
Lembaga, dia hendaklah melantik mana-mana anggota Lembaga
untuk mempengerusikan mesyuarat itu.

**Elaun**

**12.** Anggota Lembaga tidak boleh dibayar apa-apa saraan bulanan
tetap tetapi layak dibayar apa-apa elaun yang boleh ditentukan
oleh Menteri.


-----

12 _Rang Undang-Undang_

**Anggota silih ganti**

**13. (1) Menteri boleh, berhubung dengan setiap anggota yang**
dilantik di bawah perenggan 10(1)(d), _(e),_ _(f)_ dan _(g), melantik_
seorang untuk menjadi anggota silih ganti bagi menghadiri, sebagai
ganti anggota itu, mesyuarat Lembaga apabila anggota itu tidak
dapat hadir atas apa-apa sebab.

(2) Seseorang anggota silih ganti itu yang menghadiri mesyuarat
Lembaga hendaklah, bagi segala maksud, disifatkan sebagai
anggota Lembaga.

(3) Seseorang anggota silih ganti hendaklah, melainkan jika
dia terlebih dahulu meletakkan jawatannya atau pelantikannya
dibatalkan terlebih dahulu, terhenti menjadi anggota silih ganti
apabila anggota yang baginya dia merupakan anggota silih ganti
terhenti menjadi anggota Lembaga.

**Tempoh jawatan anggota**

**14.** (1) Tertakluk kepada apa-apa syarat sebagaimana yang
dinyatakan dalam surat cara pelantikannya, tiap-tiap anggota
Lembaga yang dilantik di bawah perenggan 10(1)(d), (e), (f) dan
_(g) hendaklah memegang jawatan selama tempoh tidak melebihi_
tiga tahun, melainkan jika dia terlebih dahulu meletakkan atau
mengosongkan jawatannya atau pelantikannya dibatalkan terlebih
dahulu.

(2) Tiap-tiap anggota Lembaga yang dilantik di bawah
perenggan 10(1)(d), (e), (f) dan _(g) adalah layak untuk dilantik_
semula bagi apa-apa tempoh sebagaimana yang Menteri fikirkan perlu.

**Pembatalan pelantikan dan peletakan jawatan**

**15. (1) Pelantikan mana-mana anggota Lembaga di bawah**
perenggan 10(1)(d), (e), (f) dan _(g)_ boleh, pada bila-bila masa
dibatalkan oleh Menteri.

(2) Mana-mana anggota Lembaga yang dilantik di bawah
perenggan 10(1)(d), (e), (f) dan _(g)_ boleh pada bila-bila masa
meletakkan jawatannya dengan memberikan notis bertulis tiga
bulan kepada Menteri.


-----

_Yayasan Guru Tun Hussein Onn_ 13

**Pengosongan jawatan**

**16.** (1) Jawatan seseorang anggota Lembaga hendaklah menjadi
kosong—

_(a)_ jika dia mati;

_(b)_ jika telah dibuktikan terhadapnya, atau jika dia telah

disabitkan atas, suatu pertuduhan berkenaan dengan—

(i) kesalahan yang melibatkan fraud, kecurangan atau

keburukan akhlak;

(ii) kesalahan di bawah mana-mana undang-undang

yang berhubungan dengan rasuah; atau

(iii) apa-apa kesalahan lain yang boleh dihukum dengan

pemenjaraan, sama ada pemenjaraan sahaja atau
sebagai tambahan kepada denda atau sebagai
ganti denda, selama tempoh lebih daripada tiga
bulan;

_(c)_ jika kelakuannya, sama ada yang berkaitan dengan tugasnya

sebagai anggota Lembaga atau selainnya, ialah kelakuan
yang memburukkan nama Yayasan;

_(d)_ jika dia menjadi bankrap;

_(e)_ jika dia tidak sempurna akal atau selainnya tidak berupaya

melaksanakan tugasnya;

_(f)_ dalam hal seseorang anggota Lembaga yang dilantik di

bawah perenggan 10(1)(d), (e), (f) dan (g), jika dia tidak
menghadiri mesyuarat Lembaga tiga kali berturut-turut
tanpa kebenaran Pengerusi Lembaga;

_(g)_ jika pelantikannya dibatalkan oleh Menteri di bawah

subseksyen 15(1); atau

_(h)_ jika peletakan jawatannya di bawah subseksyen 15(2)

diterima oleh Menteri.

(2) Jika seseorang anggota yang dilantik di bawah
perenggan 10(1)(d), (e), (f) dan _(g) terhenti menjadi anggota_
Lembaga oleh sebab mana-mana peruntukan Akta ini, Menteri
boleh melantik seorang lain untuk mengisi kekosongan itu bagi
tempoh berbaki anggota yang mengosongkan jawatan itu dilantik
mengikut peruntukan yang terpakai.


-----

14 _Rang Undang-Undang_

**Jawatankuasa**

**17. (1) Lembaga boleh menubuhkan apa-apa jawatankuasa**
yang Lembaga fikirkan perlu atau suai manfaat untuk membantu
melaksanakan fungsinya.

(2) Lembaga boleh memilih mana-mana anggotanya untuk
menjadi pengerusi sesuatu jawatankuasa.

(3) Lembaga boleh melantik mana-mana orang untuk menjadi
anggota sesuatu jawatankuasa.

(4) Seseorang anggota jawatankuasa hendaklah memegang
jawatan selama tempoh yang dinyatakan dalam surat pelantikannya
dan layak untuk dilantik semula bagi apa-apa tempoh yang boleh
ditentukan oleh Lembaga.

(5) Lembaga boleh, pada bila-bila masa, membatalkan pelantikan
mana-mana anggota sesuatu jawatankuasa.

(6) Seseorang anggota jawatankuasa boleh, pada bila-bila masa,
meletakkan jawatannya dengan memberikan notis secara bertulis
kepada pengerusi jawatankuasa itu.

(7) Lembaga boleh, pada bila-bila masa, memberhentikan atau
mengubah keanggotaan sesuatu jawatankuasa.

(8) Sesuatu jawatankuasa boleh mengawal selia tatacaranya
sendiri.

(9) Sesuatu jawatankuasa adalah tertakluk kepada, dan hendaklah
bertindak mengikut, apa-apa arahan yang diberikan kepadanya
oleh Lembaga.

(10) Mesyuarat sesuatu jawatankuasa hendaklah diadakan
pada masa dan tempat yang boleh ditentukan oleh pengerusi
jawatankuasa itu.

(11) Sesuatu jawatankuasa hendaklah menyebabkan supaya—

_(a)_ minit semua mesyuaratnya disenggarakan dan disimpan

dalam bentuk yang sepatutnya; dan

_(b)_ salinan minit semua mesyuaratnya dikemukakan kepada

Lembaga dengan secepat yang dapat dilaksanakan.


-----

_Yayasan Guru Tun Hussein Onn_ 15

(12) Sesuatu jawatankuasa boleh mengundang mana-mana
orang untuk menghadiri mana-mana mesyuaratnya bagi maksud
menasihati jawatankuasa tentang apa-apa perkara yang sedang
dibincangkan tetapi orang itu tidak berhak untuk mengundi pada
mesyuarat itu.

(13) Apa-apa minit yang dibuat mengenai mesyuarat jawatankuasa
hendaklah, jika ditandatangani dengan sewajarnya, diterima
sebagai keterangan dalam segala prosiding undang-undang tanpa
dibuktikan selanjutnya.

(14) Anggota sesuatu jawatankuasa atau mana-mana orang yang
diundang di bawah subseksyen (12) hendaklah dibayar apa-apa
elaun dan belanja lain yang boleh ditentukan oleh Lembaga.

(15) Tiada perbuatan yang dilakukan atau prosiding yang diambil
di bawah Akta ini boleh dipersoalkan atas alasan bahawa—

_(a)_ terdapat apa-apa kekosongan dalam keanggotaan, atau

apa-apa kecacatan dalam penubuhan jawatankuasa;
atau

_(b) terdapat apa-apa peninggalan, kecacatan atau ketidakteraturan_

yang tidak menyentuh merit hal itu.

**Penzahiran kepentingan**

**18. (1) Bagi maksud seksyen ini—**

“anggota keluarganya”, berhubungan dengan seseorang anggota
Lembaga atau jawatankuasa, termasuklah—

_(a)_ suami atau isterinya;

_(b) ibu atau bapanya (termasuk ibu atau bapa suami atau_

isterinya);

_(c) anaknya (termasuk anak tiri atau anak angkat yang sah_

di sisi undang-undang);

_(d) adik-beradiknya (termasuk adik-beradik suami atau_

isterinya); dan

_(e) suami atau isteri anaknya atau adik-beradiknya;_


-----

16 _Rang Undang-Undang_

“sekutu”, berhubung dengan seseorang anggota Lembaga atau
jawatankuasa, ertinya—

_(a)_ orang yang merupakan penama atau pekerja anggota

itu;

_(b)_ firma yang anggota itu atau mana-mana penamanya

merupakan seorang pekongsinya;

_(c)_ pekongsi anggota itu;

_(d)_ pemegang amanah sesuatu amanah yang di bawahnya

anggota itu atau seorang anggota keluarganya adalah
seorang benefisiari; atau

_(e)_ mana-mana perbadanan mengikut pengertian Akta Syarikat

1965, yang anggota itu atau mana-mana penamanya atau
seseorang anggota keluarganya adalah seorang pengarah
atau mempunyai pemegangan syer yang substansial dalam
perbadanan itu.

(2) Seseorang anggota Lembaga atau mana-mana jawatankuasa
yang ditubuhkan di bawah seksyen 17 yang mempunyai atau
memperoleh suatu kepentingan langsung atau tidak langsung
sama ada dengan sendiri, menerusi anggota keluarganya atau
menerusi sekutunya berhubung dengan apa-apa perkara yang sedang
dibincangkan oleh Lembaga atau jawatankuasa itu hendaklah
menzahirkan kepada Lembaga atau jawatankuasa itu, mengikut
mana-mana yang berkenaan, hakikat kepentingannya dan jenis
kepentingan itu.

(3) Penzahiran di bawah subseksyen (2) hendaklah direkodkan
dalam minit mesyuarat Lembaga atau jawatankuasa itu, mengikut
mana-mana yang berkenaan, yang dalamnya perkara itu dibincangkan
dan, selepas penzahiran itu, anggota itu—

_(a)_ tidak boleh hadir atau mengambil bahagian dalam

mana-mana perbincangan atau keputusan Lembaga atau
jawatankuasa itu, mengikut mana-mana yang berkenaan,
mengenai perkara itu; dan

_(b) tidak boleh dikira bagi maksud membentuk kuorum_

Lembaga atau jawatankuasa itu, mengikut mana-mana
yang berkenaan,

apabila perkara itu dibincangkan atau diputuskan.


-----

_Yayasan Guru Tun Hussein Onn_ 17

(4) Seseorang anggota Lembaga atau jawatankuasa yang tidak
menzahirkan kepentingannya sebagaimana yang dikehendaki di
bawah subseksyen (2) melakukan suatu kesalahan dan boleh,
apabila disabitkan, didenda tidak melebihi satu ratus ribu ringgit
atau dipenjarakan selama tempoh tidak melebihi dua tahun atau
kedua-duanya.

(5) Tiada tindakan atau prosiding Lembaga atau jawatankuasa
boleh ditidaksahkan atas alasan bahawa mana-mana anggota
Lembaga atau jawatankuasa telah melanggar seksyen ini.

Bahagian V

PEKERJA YAYASAN

**Ketua Pegawai Eksekutif**

**19.** (1) Ketua Pegawai Eksekutif hendaklah dilantik oleh Lembaga,
dengan kelulusan Menteri, atas apa-apa syarat yang Lembaga
fikirkan wajar.

(2) Ketua Pegawai Eksekutif hendaklah orang yang mempunyai
pengalaman dan pengetahuan dalam hal kewangan.

(3) Ketua Pegawai Eksekutif hendaklah dibayar apa-apa saraan
dan elaun sebagaimana yang boleh ditentukan oleh Yayasan.

(4) Lembaga hendaklah meletakhakkan pada Ketua Pegawai
Eksekutif apa-apa kuasa dan mengenakan apa-apa kewajipan ke
atasnya sebagaimana yang boleh ditentukan oleh Yayasan.

(5) Ketua Pegawai Eksekutif hendaklah bertanggungjawab bagi
pentadbiran dan pengurusan fungsi dan hal ehwal hari ke hari
Yayasan pada keseluruhannya.

(6) Ketua Pegawai Eksekutif hendaklah mempunyai kawalan
am ke atas pekerja Yayasan.

(7) Ketua Pegawai Eksekutif hendaklah melaksanakan
apa-apa kewajipan lain yang diarahkan oleh Yayasan dari semasa
ke semasa.

(8) Dalam melaksanakan kewajipannya, Ketua Pegawai Eksekutif
hendaklah bertindak di bawah kuasa dan arahan am Yayasan.


-----

18 _Rang Undang-Undang_

**Penjalanan sementara fungsi Ketua Pegawai Eksekutif**

**20.** Lembaga boleh melantik mana-mana pekerja Yayasan untuk
bertindak sebagai Ketua Pegawai Eksekutif semasa apa-apa tempoh
apabila—

_(a) jawatan Ketua Pegawai Eksekutif kosong;_

_(b) Ketua Pegawai Eksekutif tidak hadir bertugas atau tidak_

berada di Malaysia; atau

_(c)_ Ketua Pegawai Eksekutif, kerana apa-apa sebab lain, tidak

dapat melaksanakan kewajipan jawatannya.

**Pelantikan pekerja lain**

**21.** Yayasan boleh, dari semasa ke semasa, mengambil kerja
apa-apa bilangan pekerja yang Yayasan fikirkan wajar dan
perlu dan atas apa-apa syarat yang Yayasan fikirkan sesuai bagi
menjalankan maksud Akta ini.

**Yayasan boleh menerima pakai peraturan-peraturan, dsb.**

**22.** Yayasan boleh, dengan kelulusan Menteri, menerima
pakai dengan apa-apa ubah suaian yang Yayasan fikirkan patut
apa-apa peraturan, kaedah, dasar, surat pekeliling atau arahan yang
diperbuat atau dikeluarkan oleh Kerajaan Persekutuan berhubung
dengan apa-apa perkara di bawah Bahagian ini.

Bahagian VI

KEWANGAN

**Kumpulan Wang**

**23.** (1) Suatu kumpulan wang yang dikenali sebagai “Kumpulan
Wang Yayasan Guru Tun Hussein Onn” ditubuhkan dan hendaklah
ditadbir dan dikawal oleh Yayasan.

(2) Kumpulan Wang hendaklah terdiri daripada—

_(a)_ semua wang yang dipindahkan daripada kumpulan wang

Kumpulan Wang dibubarkan;


-----

_Yayasan Guru Tun Hussein Onn_ 19

_(b)_ semua atau mana-mana bahagian bayaran yang dikenakan

oleh atau yang kena dibayar kepada Yayasan di bawah
Akta ini atau mana-mana perundangan subsidiari yang
dibuat di bawah Akta ini;

_(c) semua wang yang diperoleh sebagai pendapatan daripada_

pelaburan yang dibuat oleh Yayasan;

_(d) semua wang yang diperoleh daripada penjualan, pelupusan,_

pemajakan atau penyewaan atau apa-apa urus niaga
lain mengenai apa-apa harta, gadai janji, gadaian atau
debentur yang terletak hak pada atau yang diperoleh
oleh Yayasan;

_(e) semua wang dan harta yang dengan apa-apa cara menjadi_

kena dibayar kepada atau terletak hak pada Yayasan
berkenaan dengan apa-apa perkara yang bersampingan
dengan fungsi dan kuasanya;

_(f) apa-apa kos yang dibayar kepada, atau didapatkan oleh,_

Yayasan dalam apa-apa tindakan atau prosiding, sivil
atau jenayah;

_(g)_ semua wang yang dipinjam oleh Yayasan bagi maksud

Akta ini;

_(h) semua wang yang diterima daripada apa-apa perkhidmatan_

yang disediakan oleh Yayasan; dan

_(i) semua wang lain yang diterima secara sah oleh_

Yayasan.

**Perbelanjaan yang hendaklah dipertanggungkan pada Kumpulan**
**Wang**

**24.** Kumpulan Wang hendaklah dibelanjakan bagi maksud yang
berikut:

_(a)_ membayar apa-apa perbelanjaan yang dilakukan secara

sah oleh Yayasan;

_(b)_ membayar saraan, elaun, faedah dan belanja lain anggota

Lembaga, anggota jawatankuasa dan pekerja Yayasan
termasuk pemberian pinjaman dan wang pendahuluan,
elaun persaraan, faedah persaraan dan ganjaran;


-----

20 _Rang Undang-Undang_

_(c) membeli atau menyewa kelengkapan, jentera dan_

apa-apa bahan lain, memperoleh tanah dan apa-apa aset,
dan menjalankan apa-apa kerja dan usaha lain dalam
melaksanakan fungsinya dan menjalankan kuasanya di
bawah Akta ini atau mana-mana perundangan subsidiari
yang dibuat di bawah Akta ini;

_(d) membayar balik wang yang dipinjam di bawah Akta ini_

dan bunga atau keuntungan yang kena dibayar atas wang
yang dipinjam itu; dan

_(e) secara amnya, membayar atau mengeluarkan apa-apa belanja_

bagi melaksanakan peruntukan Akta ini dan mana-mana
perundangan subsidiari yang dibuat di bawah Akta ini.

**Pemeliharaan Kumpulan Wang**

**25.** Menjadi kewajipan Yayasan untuk memelihara Kumpulan
Wang dengan melaksanakan fungsinya dan menjalankan kuasanya
di bawah Akta ini atau mana-mana perundangan subsidiari yang
dibuat di bawah Akta ini supaya dapat dipastikan bahawa jumlah
hasil Yayasan mencukupi untuk membayar semua jumlah wang
yang boleh dipertanggungkan dengan sepatutnya kepada akaun
hasilnya termasuk susut nilai dan bunga atas modal, dari setahun
ke setahun.

**Kumpulan wang rizab**

**26.** Yayasan hendaklah menubuhkan dan menyenggara suatu
kumpulan wang rizab dalam Kumpulan Wang.

**Perbelanjaan dan penyediaan anggaran**

**27.** (1) Perbelanjaan Yayasan setakat amaun yang dibenarkan oleh
Menteri bagi mana-mana satu tahun hendaklah dibayar daripada
Kumpulan Wang.

(2) Sebelum 1 September setiap tahun, Yayasan hendaklah
mengemukakan kepada Menteri suatu anggaran perbelanjaannya
bagi tahun kewangan yang berikutnya dalam apa-apa bentuk dan
mengandungi apa-apa butir sebagaimana yang diarahkan oleh
Menteri.


-----

_Yayasan Guru Tun Hussein Onn_ 21

(3) Menteri hendaklah, sebelum 1 Januari tahun kewangan
yang berikutnya, memberitahu Yayasan amaun yang dibenarkan
bagi perbelanjaan secara amnya atau amaun yang dibenarkan bagi
setiap jenis perbelanjaan berdasarkan anggaran yang disediakan
di bawah subseksyen (2).

(4) Yayasan boleh pada bila-bila masa mengemukakan
kepada Menteri suatu anggaran perbelanjaan tambahannya bagi
mana-mana satu tahun dan Menteri boleh membenarkan keseluruhan
atau mana-mana bahagian perbelanjaan tambahan yang termasuk
dalam anggaran perbelanjaan tambahan itu.

**Akaun bank**

**28.** (1) Yayasan hendaklah membuka dan menyenggarakan
suatu akaun atau akaun-akaun dengan mana-mana institusi atau
institusi-institusi kewangan di Malaysia yang Yayasan fikirkan
patut, selepas berunding dengan Menteri.

(2) Tiap-tiap akaun itu hendaklah dikendalikan setakat yang
dapat dilaksanakan melalui cek yang ditandatangani oleh Pengerusi
Lembaga dan Ketua Pegawai Eksekutif atau mana-mana dua orang
anggota Lembaga yang diberi kuasa oleh Pengerusi Lembaga
secara bertulis bagi maksud itu dari semasa ke semasa.

**Kuasa untuk meminjam**

**29.** Yayasan boleh meminjam dalam apa-apa bentuk dan atas
apa-apa syarat sebagaimana yang diluluskan oleh Menteri dengan
persetujuan Menteri Kewangan, apa-apa wang yang diperlukan
oleh Yayasan bagi memenuhi mana-mana obligasinya atau bagi
melaksanakan mana-mana kewajipannya.

**Pelaburan**

**30.** Wang Yayasan hendaklah, setakat yang tidak diperlukan untuk
dibelanjakan dengan segera oleh Yayasan di bawah Akta ini,
dilaburkan mengikut apa-apa cara yang diluluskan oleh Menteri
dengan persetujuan Menteri Kewangan.


-----

22 _Rang Undang-Undang_

**Tatacara kewangan**

**31.** Tertakluk kepada peruntukan Akta ini dan kelulusan Menteri,
Yayasan hendaklah menentukan tatacara kewangannya sendiri.

**Tahun kewangan**

**32.** Tahun kewangan Yayasan hendaklah bermula pada 1 Januari
dan berakhir pada 31 Disember setiap tahun.

**Akaun dan laporan**

**33.** (1) Yayasan hendaklah menyebabkan supaya disimpan akaun
yang sepatutnya bagi Kumpulan Wang dan laporan aktivitinya
yang sepatutnya disimpan dan hendaklah, dengan secepat yang
dapat dilaksanakan selepas berakhirnya setiap tahun kewangan,
menyebabkan supaya disediakan bagi tahun kewangan itu—

_(a)_ suatu penyata akaun Yayasan yang hendaklah mengandungi

suatu kunci kira-kira dan akaun pendapatan dan
perbelanjaan; dan

_(b) suatu pernyataan mengenai aktivitinya._

(2) Yayasan hendaklah menyebabkan supaya penyata akaun
itu diaudit oleh mana-mana juruaudit bebas yang dilantik oleh
Yayasan.

(3) Yayasan hendaklah dengan seberapa segera yang mungkin
menghantar suatu salinan penyata akaun yang diperakui oleh
juruaudit dan suatu salinan laporan juruaudit kepada Menteri
yang hendaklah menyebabkan supaya penyata dan laporan itu
dibentangkan di hadapan kedua-dua Majlis Parlimen.

(4) Akta Badan Berkanun (Akaun dan Laporan Tahunan) 1980

[Akta 240] hendaklah terpakai bagi Yayasan.

Bahagian VII

AM

**Pendakwaan**

**34.** Tiada pendakwaan boleh dimulakan bagi mana-mana kesalahan
di bawah Akta ini tanpa keizinan secara bertulis daripada Pendakwa
Ra a


-----

_Yayasan Guru Tun Hussein Onn_ 23

**Pekhidmat awam**

**35.** Semua anggota Lembaga dan anggota mana-mana
jawatankuasanya, dan pekerja dan ejen Yayasan, semasa menunaikan
kewajipan mereka di bawah Akta ini sebagai anggota, pekerja
atau ejen sedemikian, hendaklah disifatkan sebagai pekhidmat
awam mengikut pengertian Kanun Keseksaan [Akta 574].

**Akta Perlindungan Pihak Berkuasa Awam 1948**

**36.** Akta Perlindungan Pihak Berkuasa Awam 1948 [Akta 198]
hendaklah terpakai bagi apa-apa guaman, tindakan, pendakwaan
atau prosiding terhadap Yayasan atau terhadap anggota Lembaga,
anggota jawatankuasa, pekerja atau ejen Yayasan berkenaan dengan
apa-apa perbuatan, keabaian atau keingkaran yang dibuat atau
dilakukan olehnya dengan suci hati atau apa-apa peninggalan yang
ditinggalkan olehnya dengan suci hati, atas sifat sedemikian.

**Obligasi kerahsiaan**

**37.** (1) Kecuali bagi mana-mana maksud Akta ini atau bagi
maksud apa-apa prosiding sivil atau jenayah di bawah mana-mana
undang-undang bertulis lain atau jika selainnya dibenarkan oleh
Yayasan—

_(a)_ tiada anggota Lembaga atau anggota mana-mana

jawatankuasanya atau mana-mana pekerja atau ejen Yayasan
atau mana-mana orang yang menghadiri mana-mana
mesyuarat Lembaga atau mana-mana jawatankuasanya,
sama ada dalam atau selepas tempoh jawatan atau
pekerjaannya, boleh menzahirkan apa-apa maklumat
yang didapatinya semasa melaksanakan tugasnya dan
yang tidak disiarkan menurut Akta ini; dan

_(b) tiada seorang lain pun yang melalui apa-apa cara mempunyai_

akses kepada apa-apa maklumat atau dokumen yang
berhubungan dengan hal ehwal Yayasan boleh menzahirkan
maklumat atau dokumen itu.

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi satu ratus ribu ringgit atau dipenjarakan selama tempoh
tidak melebihi tiga tahun atau kedua-duanya.


-----

24 _Rang Undang-Undang_

**Perlindungan daripada liabiliti diri**

**38.** Tiada anggota Lembaga atau mana-mana jawatankuasanya,
dan tiada pekerja atau ejen Yayasan, hendaklah menanggung
apa-apa liabiliti diri bagi apa-apa kerugian atau kerosakan yang
disebabkan oleh apa-apa perbuatan atau peninggalan dalam
menjalankan kuasanya atau menunaikan kewajipannya di bawah
Akta ini melainkan jika kerugian atau kerosakan itu disebabkan
oleh sesuatu perbuatan salah atau peninggalan yang disengajakan
oleh dirinya.

**Pewakilan dalam prosiding sivil**

**39.** Walau apa pun mana-mana undang-undang bertulis yang
lain—

_(a)_ dalam mana-mana prosiding sivil oleh atau terhadap

Yayasan;

_(b) dalam mana-mana prosiding sivil terhadap mana-mana_

pekerja atau ejen Yayasan berhubung dengan pelaksanaan
fungsinya di bawah Akta ini; atau

_(c) dalam mana-mana prosiding sivil yang lain yang dalamnya_

Yayasan dikehendaki atau dibenarkan oleh mahkamah
untuk diwakili, atau untuk didengar, atau selainnya
berhak untuk diwakili atau untuk didengar,

mana-mana orang yang diberi kuasa oleh Yayasan bagi maksud
itu boleh, bagi pihak Yayasan, atau pekerja atau ejen Yayasan,
memulakan prosiding sedemikian atau hadir dalam prosiding
itu dan boleh membuat semua kehadiran dan permohonan dan
melakukan segala perbuatan yang berkenaan dengan prosiding
itu bagi pihak Yayasan atau pekerja atau ejennya.

**Peraturan-peraturan**

**40.** Yayasan boleh, dengan kelulusan Menteri, membuat
peraturan-peraturan yang perlu atau suai manfaat bagi maksud
menguatkuasakan peruntukan Akta ini.


-----

_Yayasan Guru Tun Hussein Onn_ 25

Bahagian VIII

KECUALIAN DAN PERALIHAN

**Pemindahan kuasa, dsb.**

**41.** Segala kuasa, hak, keistimewaan, tanggungan dan kewajipan
yang terletak hak pada Kumpulan Wang dibubarkan hendaklah,
apabila Kumpulan Wang dibubarkan itu dibubarkan menurut suatu
perintah yang dibuat di bawah seksyen 153 Akta Pendidikan 1996

[Akta 550], terletak hak pada Yayasan.

**Peletahakan harta**

**42.** Segala harta, sama ada alih atau tak alih, atau aset, sebaik
sebelum hari ditetapkan yang terletak hak pada Kumpulan Wang
dibubarkan hendaklah, pada hari ditetapkan itu, terletak hak pada
Yayasan.

**Kontrak sedia ada**

**43.** Segala surat ikatan, bon, perjanjian, surat cara dan perkiraan
kerja yang disempurnakan atau dibuat, di bawah nama Kumpulan
Wang dibubarkan menurut undang-undang sebaik sebelum hari
ditetapkan atau bagi pihak Kumpulan Wang dibubarkan, mengikut
mana-mana yang berkenaan, hendaklah pada hari ditetapkan itu
disifatkan telah disempurnakan atau dibuat di bawah nama atau
bagi pihak Yayasan menurut undang-undang dan sah di bawah
Akta ini.

**Pemindahan wang dalam Kumpulan Wang**

**44.** Segala wang dalam, atau yang kena dibayar ke dalam
kumpulan wang Kumpulan Wang dibubarkan sebaik sebelum
hari ditetapkan hendaklah dipindahkan ke dalam dan disifatkan
menjadi sebahagian daripada Kumpulan Wang yang ditubuhkan
di bawah seksyen 23 Akta ini.


-----

26 _Rang Undang-Undang_

**Keberterusan pekerja**

**45.** Mana-mana orang yang diambil khidmat sebagai pekerja
Kumpulan Wang dibubarkan sebaik sebelum hari ditetapkan boleh
terus berkhidmat sebagai pekerja Yayasan seolah-olah orang itu
telah dilantik di bawah seksyen 21 Akta ini.

**Keberterusan permohonan yang belum selesai, dsb.**

**46.** (1) Apa-apa permohonan, kelulusan atau keputusan, atau rayuan
sebaik sebelum hari ditetapkan yang belum selesai di hadapan
Kumpulan Wang dibubarkan hendaklah, pada hari ditetapkan,
diuruskan oleh Yayasan menurut Akta ini.

(2) Apa-apa surat cara, perakuan atau dokumen yang diserah
simpan dengan Kumpulan Wang dibubarkan sebaik sebelum hari
ditetapkan hendaklah, pada hari ditetapkan, diserah simpan dengan
Yayasan.

**Keberterusan prosiding sivil dan jenayah**

**47.** (1) Apa-apa prosiding, sama ada sivil atau jenayah atau kausa
tindakan yang belum selesai atau yang wujud, sebaik sebelum hari
ditetapkan, oleh atau terhadap Kumpulan Wang dibubarkan, atau
mana-mana orang yang bertindak bagi Kumpulan Wang dibubarkan
bolehlah diteruskan atau dimulakan oleh atau terhadap Yayasan
seolah-olah Akta ini tidak diperbuat.

(2) Apa-apa rayuan yang dibawa atau apa-apa kebenaran
merayu yang dipohon, pada atau selepas hari ditetapkan, terhadap
sesuatu keputusan yang diberikan dalam mana-mana prosiding
undang-undang sebaik sebelum hari ditetapkan yang kepadanya
Kumpulan Wang dibubarkan menjadi pihak bolehlah dibawa atau
dipohon oleh atau terhadap Yayasan seolah-olah Akta ini tidak
diperbuat.

**Sebutan dalam undang-undang bertulis atau dokumen tentang**
**Kumpulan Wang dibubarkan**

**48.** Apa-apa sebutan dalam mana-mana undang-undang bertulis
atau dokumen yang berkuat kuasa sebaik sebelum hari ditetapkan
mengenai Kumpulan Wang dibubarkan hendaklah ditafsirkan
sebagai sebutan mengenai Yayasan.


-----

_Yayasan Guru Tun Hussein Onn_ 27

**Keberterusan penggunaan nama**

**49.** (1) Yayasan boleh terus menggunakan nama “Kumpulan Wang
Simpanan Guru” bagi maksud mengekalkan nama baik atau bagi
apa-apa maksud yang Yayasan fikirkan patut.

(2) Tiada orang atau mana-mana pihak lain boleh menggunakan
nama “Kumpulan Wang Simpanan Guru” kecuali setelah mendapat
kelulusan bertulis daripada Yayasan.

(3) Mana-mana orang yang melanggar subseksyen (2) melakukan
suatu kesalahan dan boleh, apabila disabitkan, didenda tidak
melebihi lima puluh ribu ringgit.

JADUAL

[Seksyen 10]

**Masa dan tempat mesyuarat**

**1.** (1) Lembaga hendaklah mengadakan seberapa banyak mesyuarat yang
perlu bagi melaksanakan fungsinya dengan cekap dan mesyuarat itu hendaklah
diadakan di tempat dan pada masa yang diputuskan oleh Pengerusi Lembaga,
dengan syarat bahawa Pengerusi tidak boleh membenarkan lebih daripada dua
bulan berlalu antara mesyuarat.

(2) Pengerusi hendaklah memanggil mesyuarat jika diminta berbuat demikian

secara bertulis oleh Menteri atau oleh sekurang-kurangnya dua orang anggota
Lembaga.

**Kuorum**

**2.** Pengerusi dan empat orang anggota Lembaga yang lain hendaklah membentuk
kuorum dalam mana-mana mesyuarat Lembaga.

**Undi pemutus**

**3.** (1) Tiap-tiap anggota Lembaga yang hadir berhak kepada satu undi.

(2) Jika mengenai apa-apa persoalan yang hendak ditentukan oleh Lembaga

terdapat bilangan undi yang sama banyak, Pengerusi hendaklah mempunyai
undi pemutus sebagai tambahan kepada undi biasanya.


-----

28 _Rang Undang-Undang_

**Lembaga boleh mengundang orang lain untuk menghadiri mesyuarat**

**4.** (1) Lembaga boleh mengundang mana-mana orang untuk menghadiri
mana-mana mesyuarat atau pertimbangtelitian Lembaga bagi maksud
menasihatinya tentang apa-apa perkara yang sedang dibincangkan, tetapi
mana-mana orang yang hadir itu tidak berhak untuk mengundi pada mesyuarat
atau pertimbangtelitian itu.

(2) Seseorang yang diundang di bawah subperenggan (1) hendaklah dibayar

apa-apa elaun sebagaimana yang ditentukan oleh Lembaga.

**Minit**

**5. (1) Lembaga hendaklah menyebabkan supaya minit kesemua mesyuaratnya**
disenggarakan dan disimpan dalam bentuk yang sepatutnya.

(2) Minit yang dibuat mengenai mesyuarat Lembaga, jika ditandatangani

dengan sewajarnya, hendaklah diterima dalam mana-mana prosiding
undang-undang sebagai keterangan prima facie mengenai fakta yang dinyatakan
dalam minit itu tanpa bukti selanjutnya.

(3) Tiap-tiap mesyuarat Lembaga yang minitnya telah dibuat mengikut

subperenggan (1) dan (2) hendaklah disifatkan telah dipanggil dan diadakan
dengan sewajarnya dan semua anggota dalam mesyuarat itu layak dengan
sewajarnya untuk bertindak.

**Tatacara**

**6.** Lembaga boleh mengawal selia tatacaranya sendiri.

**Kesahan perbuatan dan prosiding**

**7.** Tiada perbuatan yang dilakukan atau prosiding yang diambil di bawah
Akta ini boleh dipersoalkan atas alasan bahawa—

_(a) ada apa-apa kekosongan dalam keanggotaan, atau ada apa-apa kecacatan_

dalam penubuhan Lembaga; atau

_(b) ada apa-apa peninggalan, kecacatan atau ketidakteraturan yang tidak_

menyentuh merit kes itu.

**Anggota Lembaga hendaklah menumpukan masa kepada urusan**
**Yayasan**

**8.** Anggota Lembaga hendaklah menumpukan masa kepada urusan Yayasan
sebagaimana yang perlu untuk menunaikan kewajipan mereka dengan
berkesan.


-----

_Yayasan Guru Tun Hussein Onn_ 29

HURAIAN

Rang Undang-Undang Yayasan Guru Tun Hussein Onn (“Akta yang dicadangkan”)
bertujuan untuk menubuhkan suatu pertubuhan perbadanan dengan nama
“Yayasan Guru Tun Hussein Onn” (“Yayasan”) dan untuk mengadakan
peruntukan bagi fungsi, kuasa, pengurusan Yayasan dan perkara lain yang
bersampingan dengannya. Rang Undang-Undang ini mengadakan peruntukan
untuk membubarkan Kumpulan Wang Simpanan Guru dan untuk membatalkan
Kaedah-Kaedah Kumpulan Wang Simpanan Guru 1962. Rang Undang-Undang
ini juga mengadakan peruntukan kecualian dan peralihan berhubung
dengan Kumpulan Wang Simpanan Guru yang akan dibubarkan mengikut
undang-undang dan diambil alih oleh Yayasan.

Bahagian I

2. Bahagian I Akta yang dicadangkan memperkatakan tentang perkara
permulaan.

3. Fasal 1 mengandungi tajuk ringkas Akta yang dicadangkan dan memberi
Menteri kuasa untuk menetapkan tarikh permulaan kuat kuasa Akta yang
dicadangkan.

4. Fasal 2 mengandungi takrif beberapa perkataan yang digunakan dalam
Akta yang dicadangkan.

Bahagian II

5. Bahagian II Akta yang dicadangkan mengandungi peruntukan yang
berhubungan dengan penubuhan Yayasan dan memperkatakan tentang fungsi
dan kuasa Yayasan.

6. Fasal 3 bertujuan untuk mengadakan peruntukan bagi penubuhan
Yayasan.

7. Fasal 4 bertujuan untuk membenarkan Yayasan untuk mempunyai meterai
perbadanan.

Bahagian III

8. Bahagian III memperkatakan fungsi dan kuasa Yayasan.

9. _Fasal 5_ dan 6 bertujuan untuk mengadakan peruntukan bagi fungsi dan
kuasa Yayasan.

10. _Fasal 7 membenarkan Yayasan untuk mewakilkan apa-apa fungsi dan_

kuasa kepada Pengerusi Lembaga, anggota Lembaga atau Ketua Pegawai
Eksekutif.

11. _Fasal 8 bertujuan untuk memberi Yayasan kuasa untuk menubuhkan_

syarikat dalam melaksanakan fungsinya dan menjalankan kuasanya.


-----

30 _Rang Undang-Undang_

Bahagian IV

12. Bahagian IV memperkatakan tentang penubuhan Lembaga Pemegang

Amanah (“Lembaga”).

13. _Fasal 9 bertujuan untuk mengadakan peruntukan bagi penubuhan Lembaga_

dan kuasa Lembaga.

14. _Fasal 10 mengandungi peruntukan mengenai keanggotaan Lembaga._

15. _Fasal 11_ mengadakan peruntukan bagi tugas Pengerusi untuk

mempengerusikan mesyuarat Lembaga dan pelantikan mana-mana anggota
Lembaga untuk melaksanakan tugas Pengerusi semasa ketiadaannya.

16. _Fasal 12 bertujuan untuk mengadakan peruntukan bagi pembayaran saraan_

dan elaun kepada anggota Lembaga.

17. _Fasal 13 bertujuan untuk memberi Menteri kuasa melantik anggota silih_

ganti.

18. _Fasal 14_ mengandungi peruntukan bagi tempoh jawatan anggota silih

ganti.

19. _Fasal 15 bertujuan untuk mengadakan peruntukan bagi pembatalan_

pelantikan anggota Lembaga dan peletakan jawatan mereka.

20. _Fasal 16_ menyatakan hal keadaan yang menjadikan jawatan seseorang

anggota Lembaga itu kosong.

21. _Fasal 17 bertujuan untuk_ memberi Lembaga kuasa menubuhkan jawatankuasa

bagi membantunya.

22. _Fasal 18 mengandungi peruntukan yang_ menghendaki seseorang anggota

Lembaga atau mana-mana jawatankuasa yang ditubuhkan oleh Lembaga supaya
menzahirkan kepentingannya dalam apa-apa perkara yang sedang dibincangkan
oleh Yayasan atau jawatankuasa itu. Kegagalan untuk menzahirkan merupakan
suatu kesalahan dan tertakluk kepada penalti.

Bahagian V

23. Bahagian V memperkatakan mengenai pekerja Yayasan.

24. _Fasal 19_ bertujuan untuk mengadakan peruntukan bagi pelantikan dan

kewajipan Ketua Pegawai Eksekutif Yayasan.

25. _Fasal 20 bertujuan untuk memberi Menteri kuasa untuk melantik secara_

sementara mana-mana pekerja Yayasan untuk menjalankan kewajipan Ketua
Pegawai Eksekutif jika jawatan Ketua Pegawai Eksekutif kosong atau apabila
Ketua Pegawai Eksekutif tiada atau tidak dapat melaksanakan fungsinya.


-----

_Yayasan Guru Tun Hussein Onn_ 31

26. _Fasal 21 bertujuan untuk mengadakan peruntukan bagi pelantikan_ pekerja

Yayasan.

27. _Fasal 22 bertujuan untuk membenarkan Yayasan untuk menerima pakai_

dengan apa-apa ubah suaian yang difikirkannya patut apa-apa peraturan, kaedah,
dasar, pekeliling dan arahan yang dibuat atau dikeluarkan oleh Kerajaan
Persekutuan yang berhubungan dengan apa-apa perkara di bawah Bahagian
ini.

Bahagian VI

28. Bahagian VI mengandungi peruntukan kewangan.

29. _Fasal 23_ bertujuan untuk mengadakan peruntukan bagi penubuhan

“Kumpulan Wang Yayasan Guru Tun Hussein Onn” (“Kumpulan Wang”).

30. _Fasal 24 bertujuan untuk mengadakan peruntukan bagi perbelanjaan yang_

boleh dipertanggungkan pada Kumpulan Wang.

31. _Fasal 25_ meletakkan kewajipan Yayasan untuk memelihara Kumpulan

Wang bagi memastikan bahawa Kumpulan Wang mencukupi untuk membayar
semua jumlah wang yang boleh dipertanggungkan kepada akaun hasilnya.

32. _Fasal 26 menghendaki Yayasan untuk menubuhkan suatu kumpulan wang_

rizab dalam Kumpulan Wang.

33. _Fasal 27_ menghendaki Yayasan menyediakan suatu anggaran

perbelanjaannya.

34. _Fasal 28_ membenarkan Yayasan membuka dan menyenggarakan akaun

bank.

35. _Fasal 29_ membolehkan Yayasan meminjam wang.

36. _Fasal 30_ membolehkan Yayasan melabur wang Yayasan.

37. _Fasal 31 membenarkan Yayasan menentukan tatacara kewangannya_

sendiri.

38. _Fasal 32 menyatakan bahawa tahun kewangan Yayasan hendaklah bermula_

pada 1 Januari dan berakhir pada 31 Disember setiap tahun.

39. _Fasal 33 mengandungi peruntukan bagi menghendaki Yayasan menyimpan_

akaun yang sepatutnya bagi Kumpulan Wang dan laporan aktiviti Yayasan
yang sewajarnya dan mengemukakan penyata akaun dan laporan itu kepada
Menteri untuk dibentangkan di Parlimen. Fasal ini juga memperuntukkan
bahawa Akta Badan Berkanun (Akaun dan Laporan Tahunan) 1980 [Akta 240]
adalah terpakai bagi Yayasan.


-----

32 _Rang Undang-Undang_

Bahagian VII

40. Bahagian VII mengandungi peruntukan am.

41. _Fasal 34_ bertujuan untuk mengadakan peruntukan bagi pendakwaan

kesalahan di bawah Akta yang dicadangkan.

42. _Fasal 35 menyatakan bahawa anggota Lembaga, anggota jawatankuasanya,_

pekerja dan ejen Yayasan disifatkan sebagai pekhidmat awam mengikut
pengertian Kanun Keseksaan [Akta 574].

43. _Fasal 36 bagi memberikan perlindungan yang diperuntukkan dalam Akta_

Perlindungan Pihak Berkuasa Awam 1948 [Akta _198] daripada apa-apa guaman,_
tindakan, prosiding atau pendakwaan terhadap anggota Lembaga, jawatankuasa,
pekerja atau ejen Yayasan.

44. _Fasal 37_ memperkatakan tentang peruntukan yang berhubungan dengan

kewajipan untuk mengekalkan kerahsiaan.

45. _Fasal 38 bertujuan untuk mengadakan peruntukan bagi perlindungan_

daripada liabiliti diri anggota Lembaga atau jawatankuasanya, dan pekerja
atau ejen Yayasan.

46. _Fasal 39_ memperkatakan tentang pewakilan dalam prosiding sivil.

47. _Fasal 40_ bertujuan untuk memberi Yayasan kuasa, dengan kelulusan

Menteri, membuat peraturan-peraturan di bawah Akta yang dicadangkan ini.

Bahagian VIII

48. Bahagian VIII mengandungi peruntukan berhubung dengan kecualian dan

peralihan.

49. _Fasal 41 mengandungi peruntukan bagi pemindahan kuasa, hak, keistimewaan,_

liabiliti, tanggungjawab dan kewajipan Kumpulan Wang dibubarkan kepada
Yayasan sebaik selepas ia dibubarkan pada hari yang ditetapkan menurut
peruntukan undang-undang.

50. _Fasal 42_ bertujuan untuk mengadakan peruntukan bagi meletakhakan

harta Kumpulan Wang dibubarkan kepada Yayasan.

51. _Fasal 43 bertujuan untuk mengadakan peruntukan tentang peralihan surat_

ikatan, bon, perjanjian, surat cara dan perkiraan kerja yang terletak hak pada
Kumpulan Wang dibubarkan kepada Yayasan.

52. _Fasal 44 bertujuan untuk mengadakan peruntukan bagi pemindahan wang_

dalam Kumpulan Wang dibubarkan kepada Yayasan.

53. _Fasal 45 memperkatakan tentang tawaran yang diberikan kepada pekerja_

Kumpulan Wang dibubarkan untuk terus menjadi pekerja Yayasan.


-----

_Yayasan Guru Tun Hussein Onn_ 33

54. _Fasal 46_ bertujuan untuk mengadakan peruntukan bagi penerusan

apa-apa permohonan, kelulusan atau keputusan, atau rayuan yang belum selesai
di hadapan Kumpulan Wang dibubarkan untuk diuruskan oleh Yayasan.

55. _Fasal 47 bertujuan untuk mengadakan_ peruntukan bagi penerusan prosiding

sivil dan jenayah.

56. _Fasal 48 menyatakan bahawa sebutan dalam undang-undang bertulis atau_

dokumen mengenai Kumpulan Wang dibubarkan hendaklah ditafsirkan sebagai
sebutan mengenai Yayasan.

57. _Fasal 49_ membenarkan penggunaan nama “Kumpulan Wang Simpanan

Guru” oleh Yayasan dan melarang penggunaan nama itu tanpa kebenaran pihak
Yayasan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)2898]


-----

