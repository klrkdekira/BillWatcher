---
Year: 2014
Bill: D.R. 25/2014 - Rang Undang-Undang Penghasilan Bersih Perjanjian Kewangan 2014 (Lulus)
Title: D.R. 25/2014 - Rang Undang-Undang Penghasilan Bersih Perjanjian Kewangan 2014 (Lulus)
Download URL: https://www.parlimen.gov.my/files/billindex/pdf/2014/WJW003529%20DR%2025%20BM.pdf
URL: https://www.parlimen.gov.my/files/billindex/pdf/2014/WJW003529%20DR%2025%20BM.pdf
---
---
Reading:
D.R. 25/2014
Bacaan Pertama Pada:25/11/2014
Bacaan Kedua Pada:26/11/2014
Dibentang Oleh:YB Datuk Chua Tee Yong
Diluluskan Pada:26/11/2014
Dibentang Oleh:YB Datuk Chua Tee Yong
---

_Penghasilan Bersih Perjanjian Kewangan_ 1

**D.R. 25/2014**

RANG UNDANG-UNDANG PENGHASILAN BERSIH

PERJANJIAN KEWANGAN 2014

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

PERUNTUKAN PENGHASILAN BERSIH

3. Kebolehkuatkuasaan peruntukan penghasilan bersih dalam perjanjian
kewangan yang layak

4. Bentuk cagaran kewangan

5. Ciri-ciri transaksi kewangan yang layak

6. Kuasa Menteri untuk menetapkan perjanjian kewangan yang layak,
peruntukan penghasilan bersih dan transaksi kewangan yang layak,
yang lain

7. Tempoh penangguhan

8. Penerusan pemakaian peruntukan berkaitan dalam undang-undang bertulis
lain

9. Kuasa Menteri untuk meminda Jadual

Jadual


-----

_Rang Undang-Undang_


-----

_Penghasilan Bersih Perjanjian Kewangan_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi kebolehkuatkuasaan
peruntukan penghasilan bersih dalam perjanjian kewangan dan untuk
mengadakan peruntukan bagi perkara-perkara yang berhubungan
dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Penghasilan Bersih**
Perjanjian Kewangan 2014.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“cagaran kewangan” ertinya suatu kepentingan atau hak yang
menjamin pembayaran atau pelaksanaan obligasi di bawah perjanjian
kewangan yang layak;


-----

4 _Rang Undang-Undang_

“ditetapkan” ertinya ditetapkan melalui perintah yang disiarkan
dalam _Warta;_

“Menteri” ertinya Menteri yang dipertanggungkan dengan
tanggungjawab bagi kewangan;

“perjanjian kewangan yang layak” ertinya—

_(a) perjanjian induk, yang mengandungi peruntukan penghasilan_

bersih, berkenaan dengan satu atau lebih transaksi
kewangan yang layak, dan jika perjanjian induk adalah
juga berkenaan dengan satu atau lebih transaksi yang
bukan transaksi kewangan yang layak, perjanjian induk
itu hendaklah menjadi perjanjian kewangan yang layak
hanya berkenaan dengan transaksi yang adalah transaksi
kewangan yang layak;

_(b)_ apa-apa perjanjian atau perkiraan yang ditetapkan oleh

Menteri di bawah perenggan 6(1)(a); atau

_(c)_ perjanjian yang berhubungan dengan cagaran kewangan

yang menjamin pembayaran atau pelaksanaan obligasi,
termasuk apa-apa perjanjian yang di bawahnya hakmilik
bagi harta telah diperuntukkan bagi maksud jaminan itu,
berkenaan dengan satu atau lebih transaksi kewangan
yang layak di bawah suatu perjanjian induk yang disebut
dalam perenggan (a) atau suatu perjanjian atau perkiraan
yang disebut dalam perenggan _(b);_

“peruntukan penghasilan bersih” ertinya—

_(a)_ peruntukan dalam perjanjian kewangan yang layak yang

memperuntukkan bahawa apabila berlakunya hal yang
ditentukan oleh pihak-pihak dalam perjanjian itu, semua
obligasi yang terhutang oleh satu pihak kepada pihak
yang lain di bawah transaksi kewangan yang layak
dikurangkan kepada atau digantikan dengan amaun bersih
tunggal mengikut perjanjian kewangan yang layak itu;
atau

_(b)_ apa-apa mekanisme lain yang berupaya menentukan amaun

bersih tunggal sebagai peruntukan penghasilan bersih
yang ditetapkan oleh Menteri di bawah perenggan 6(1)(b);

“sekuriti” termasuklah sekuriti yang mengikut Shariah;


-----

_Penghasilan Bersih Perjanjian Kewangan_ 5

“transaksi kewangan yang layak” ertinya transaksi yang disebut
dalam seksyen 5 dan termasuklah apa-apa transaksi lain yang
ditetapkan oleh Menteri sebagai transaksi kewangan yang layak
di bawah perenggan 6(1)(c).

Bahagian II

PERUNTUKAN PENGHASILAN BERSIH

**Kebolehkuatkuasaan peruntukan penghasilan bersih dalam**
**perjanjian kewangan yang layak**

**3. Walau apa pun peruntukan yang dinyatakan dalam Bahagian I**
Jadual, peruntukan penghasilan bersih dalam perjanjian kewangan
yang layak berkenaan dengan transaksi kewangan yang layak
yang disebut dalam seksyen 5 hendaklah boleh dikuatkuasakan
mengikut terma perjanjian kewangan yang layak itu yang melibatkan
langkah-langkah yang berikut:

_(a) penamatan transaksi kewangan yang layak yang dibuat di_

bawah perjanjian kewangan yang layak itu;

_(b) pengiraan nilai penamatan yang terhutang oleh satu pihak_

kepada pihak yang satu lagi berkenaan dengan setiap
transaksi kewangan yang layak di bawah perenggan (a);
dan

_(c) penentuan amaun bersih tunggal bagi nilai penamatan di_

bawah perenggan (b) yang kena dibayar oleh satu pihak
kepada pihak yang satu lagi.

**Bentuk cagaran kewangan**

**4. Pemakaian Akta ini berhubung dengan cagaran kewangan**
hendaklah hanya meliputi cagaran kewangan yang diberikan dalam
bentuk—

_(a) wang tunai atau yang bersamaan dengan wang tunai, termasuk_

surat cara boleh niaga dan deposit permintaan;

_(b) sekuriti, akaun sekuriti atau hak untuk memperoleh sekuriti;_

atau

_(c) perjanjian niaga hadapan atau akaun niaga hadapan._


-----

6 _Rang Undang-Undang_

**Ciri-ciri transaksi kewangan yang layak**

**5. (1) Bagi maksud Akta ini, suatu transaksi kewangan yang**
layak ialah suatu transaksi yang melibatkan—

_(a)_ suatu derivatif melalui kaunter;

_(b)_ beli semula, beli semula berbalik, jual beli balik berkenaan

dengan sekuriti; atau

_(c)_ pemberian pinjaman atau peminjaman sekuriti hutang tidak

tersenarai di bawah _Real Time Electronic Transfer of_
_Funds and Securities System yang diwujudkan di bawah_
perenggan 44(1)(a) Akta Bank Negara Malaysia 2009

[Akta 701].

(2) Dalam seksyen ini, “derivatif” ertinya apa-apa perjanjian
termasuk suatu opsyen, swap, kontrak niaga hadapan atau kontrak
hadapan, yang harga pasaran, nilai, atau obligasi pelaksanaan atau
pembayarannya berpunca daripada, dirujuk kepada atau berdasarkan,
tetapi tidak terhad kepada, sekuriti, komoditi, aset, kadar (termasuk
kadar faedah, kadar keuntungan atau kadar pertukaran) atau indeks
dan hendaklah termasuk derivatif mengikut Shariah.

**Kuasa Menteri untuk menetapkan perjanjian kewangan yang**
**layak, peruntukan penghasilan bersih dan transaksi kewangan**
**yang layak, yang lain**

**6.** (1) Menteri boleh, atas syor Bank Negara Malaysia, Suruhanjaya
Sekuriti, Perbadanan Insurans Deposit Malaysia dan Pengurusan
Danaharta Nasional Berhad, menetapkan—

_(a) apa-apa perjanjian atau perkiraan lain sebagai perjanjian_

kewangan yang layak;

_(b) apa-apa mekanisme lain yang berupaya menentukan amaun_

bersih tunggal sebagai peruntukan penghasilan bersih;
atau

_(c) apa-apa transaksi lain sebagai transaksi kewangan yang_

layak.


-----

_Penghasilan Bersih Perjanjian Kewangan_ 7

(2) Perintah di bawah subseksyen (1) hendaklah dibentangkan
di Dewan Rakyat dengan seberapa segera yang dapat dilaksanakan
selepas penyiarannya dalam _Warta._

(3) Dalam seksyen ini—

“Bank Negara Malaysia” ertinya Bank Negara Malaysia yang
terus wujud menurut subseksyen 3(1) Akta Bank Negara Malaysia
2009;

“Perbadanan Insurans Deposit Malaysia” ertinya Perbadanan
Insurans Deposit Malaysia yang terus wujud menurut subseksyen 3(1)
Akta Perbadanan Insurans Deposit Malaysia 2011 [Akta 720];

“Pengurusan Danaharta Nasional Berhad” ertinya Pengurusan
Danaharta Nasional Berhad yang diperbadankan di bawah
Akta Syarikat 1965 [Akta 125] bagi maksud yang diperuntukkan
dalam Akta Pengurusan Danaharta Nasional Berhad 1998 [Akta 587];

“Suruhanjaya Sekuriti” ertinya Suruhanjaya Sekuriti yang
ditubuhkan di bawah seksyen 3 Akta Suruhanjaya Sekuriti 1993

[Akta 498].

**Tempoh penangguhan**

**7. (1) Menteri boleh, atas syor pihak berkuasa yang berkenaan**
yang mempunyai kuasa untuk menguatkuasakan peruntukan yang
dinyatakan dalam Bahagian II Jadual, menetapkan suatu tempoh
yang kebolehkuatkuasaan peruntukan penghasilan bersih di bawah
seksyen 3 hendaklah ditangguhkan bagi maksud peruntukan yang
dinyatakan dalam Bahagian II Jadual.

(2) Menteri hendaklah menyebabkan suatu notis yang munasabah
diberikan kepada pihak yang tersentuh dengan tempoh penangguhan
yang ditetapkan di bawah subseksyen (1), melainkan hal keadaan
tidak membenarkan.

(3) Tempoh yang ditetapkan di bawah subseksyen (1) hendaklah
terpakai walaupun apa-apa tempoh lain telah diperuntukkan
atau ditetapkan di bawah peruntukan yang dinyatakan dalam
Bahagian II Jadual.


-----

8 _Rang Undang-Undang_

**Penerusan pemakaian peruntukan berkaitan dalam undang-**
**undang bertulis lain**

**8. Kecuali sebagaimana yang diperuntukkan dalam Akta ini, tiada**
apa-apa jua dalam Akta ini boleh menyentuh penerusan pemakaian
peruntukan yang dinyatakan dalam Bahagian III Jadual berkenaan
dengan perjanjian kewangan yang layak.

**Kuasa Menteri untuk meminda Jadual**

**9.** (1) Menteri boleh, melalui perintah yang disiarkan dalam
_Warta, meminda Jadual selepas berunding dengan pihak berkuasa_
yang berkenaan yang mempunyai kuasa untuk menguatkuasakan
peruntukan yang dinyatakan dalam Jadual atau mempunyai kuasa
untuk menguatkuasakan peruntukan yang dicadangkan untuk
ditambah ke dalam Jadual.

(2) Perintah di bawah subseksyen (1) hendaklah dibentangkan
di Dewan Rakyat dengan seberapa segera yang dapat dilaksanakan
selepas penyiarannya dalam _Warta._

Jadual

[Seksyen 3, 7 dan 8]

Bahagian I

1. Seksyen 29a dan 41 Akta Pengurusan Danaharta Nasional Berhad 1998

2. Seksyen 346 c Akta Pasaran Modal dan Perkhidmatan 2007

[Akta 671]

Bahagian II

1. Subseksyen 115(3) dan 180(1) Akta Perbadanan Insurans Deposit
Malaysia 2011

2. Subseksyen 209(2) Akta Perkhidmatan Kewangan 2013 [Akta 758]

3. Subseksyen 220(2) Akta Perkhidmatan Kewangan Islam 2013 [Akta 759]

4. Seksyen 41 Akta Pengurusan Danaharta Nasional Berhad 1998


-----

_Penghasilan Bersih Perjanjian Kewangan_ 9

Bahagian III

1. Subseksyen 115(3) hingga 115(7) dan 180(2) hingga 180(5)
Akta Perbadanan Insurans Deposit Malaysia 2011

2. Subseksyen 209(3) hingga 209(6) Akta Perkhidmatan Kewangan 2013

3. Subseksyen 220(3) hingga 220(6) Akta Perkhidmatan Kewangan Islam 2013

HURAIAN

Rang Undang-Undang ini bertujuan untuk mengadakan peruntukan bagi
kebolehkuatkuasaan peruntukan penghasilan bersih dalam perjanjian kewangan
dan untuk mengadakan peruntukan bagi perkara-perkara yang berhubungan
dengannya.

2. _Fasal 1_ mengandungi tajuk ringkas dan permulaan kuat kuasa Akta yang
dicadangkan.

3. _Fasal 2 mengandungi takrif perkataan dan ungkapan tertentu yang digunakan_
dalam Akta yang dicadangkan.

4. _Fasal 3 bertujuan untuk memperuntukkan bahawa peruntukan penghasilan_
bersih dalam suatu perjanjian kewangan yang layak boleh dikuatkuasakan
mengikut termanya walau apa pun peruntukan yang dinyatakan dalam Bahagian I
Jadual.

5. _Fasal 4 bertujuan untuk menyatakan bentuk cagaran kewangan yang_
baginya Akta yang dicadangkan terpakai.

6. _Fasal 5_ bertujuan untuk menyatakan ciri-ciri transaksi kewangan yang
layak yang baginya Akta yang dicadangkan terpakai.

7. _Fasal 6 bertujuan untuk memberi kuasa kepada Menteri untuk menetapkan_
perjanjian kewangan yang layak, peruntukan penghasilan bersih dan transaksi
kewangan yang layak, yang lain, atas syor Bank Negara Malaysia, Suruhanjaya
Sekuriti, Perbadanan Deposit Insurans Malaysia dan Pengurusan Danaharta
Nasional Berhad. Perintah yang ditetapkan hendaklah dibentangkan di Dewan
Rakyat dengan seberapa segera yang dapat dilaksanakan selepas penyiarannya
dalam _Warta._

8. _Fasal 7 bertujuan untuk memperuntukkan bahawa Menteri boleh menetapkan_
suatu tempoh penangguhan kebolehkuatkuasaan peruntukan penghasilan bersih
bagi maksud peruntukan yang dinyatakan dalam Bahagian II Jadual, atas syor
pihak berkuasa yang mempunyai kuasa untuk menguatkuasakan peruntukan
dalam Bahagian II Jadual itu. Tempoh penangguhan itu hendaklah terpakai
walau apa pun tempoh penangguhan lain yang diperuntukkan atau ditetapkan
di bawah mana-mana peruntukan dalam Bahagian II Jadual itu.


-----

10 _Rang Undang-Undang_

9. _Fasal 8 bertujuan untuk mengadakan peruntukan bagi penerusan pemakaian_
peruntukan berkaitan dalam undang-undang bertulis lain yang dinyatakan dalam
Bahagian III Jadual.

10. _Fasal 9 bertujuan untuk memberi kuasa kepada Menteri untuk meminda_

Jadual melalui perintah yang disiarkan dalam Warta selepas berunding dengan
pihak berkuasa yang berkenaan. Perintah itu hendaklah dibentangkan di Dewan
Rakyat dengan seberapa segera yang dapat dilaksanakan selepas penyiarannya
dalam _Warta._

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)2925]


-----

