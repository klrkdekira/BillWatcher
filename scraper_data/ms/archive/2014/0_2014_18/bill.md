---
Year: 2014
Bill: D.R. 29/2014 - Rang Undang-undang Pendidikan (Pindaan) 2014 (Lulus)
Title: D.R. 29/2014 - Rang Undang-undang Pendidikan (Pindaan) 2014 (Lulus)
Download URL: https://www.parlimen.gov.my/files/billindex/pdf/2014/WJW003620%20DR29%20BM.pdf
URL: https://www.parlimen.gov.my/files/billindex/pdf/2014/WJW003620%20DR29%20BM.pdf
---
---
Reading:
D.R. 29/2014
Bacaan Pertama Pada:26/11/2014
Bacaan Kedua Pada:30/11/-0001
Dibentang Oleh:
Diluluskan Pada:01/04/2015
Dibentang Oleh:
---

_Pendidikan (Pindaan)_ 1

**D.R. 29/2014**

RANG UNDANG-UNDANG

_b e r n a m a_

Suatu Akta untuk meminda Akta Pendidikan 1996.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Pendidikan (Pindaan)
2014.

(2) Akta ini disifatkan telah mula berkuat kuasa pada 1 Januari 2012.

**Pindaan seksyen 2**

**2.** Akta Pendidikan 1996 [Akta 550], yang disebut “Akta ibu”
dalam Akta ini, dipinda dalam seksyen 2—

_(a)_ dengan memasukkan selepas takrif “Ketua Pengarah”

takrif yang berikut:

“kolej vokasional” ertinya suatu institusi pendidikan
yang ditubuhkan dan disenggarakan sepenuhnya oleh
Menteri di bawah seksyen 33a;


-----

2 _Rang Undang-Undang_

“Kurikulum Standard Kolej Vokasional” ertinya
Kurikulum Standard Kolej Vokasional yang ditetapkan
di bawah seksyen 33b;”; dan

_(b)_ dalam teks bahasa Inggeris, dalam takrif “upper secondary

education”, dengan menggantikan noktah dengan koma
bernoktah.

**Bab baru 5a**

**3.** Akta ibu dipinda dengan memasukkan selepas seksyen 33
Bab yang berikut:

“Bab 5a – _Kolej Vokasional_

**Penubuhan dan penyenggaraan kolej vokasional**

**33a.** (1) Tertakluk kepada peruntukan Akta ini, Menteri
boleh menubuhkan dan menyenggarakan sepenuhnya kolej
vokasional.

(2) Kolej vokasional yang ditubuhkan di bawah subseksyen (1)
hendaklah mengadakan pendidikan dan latihan teknik dan
vokasional bagi murid yang sudah tamat mengikuti pendidikan
menengah rendah.

**Kurikulum Standard Kolej Vokasional hendaklah digunakan**
**oleh kolej vokasional**

**33b.** Menteri hendaklah menetapkan suatu kurikulum, yang
dikenali sebagai Kurikulum Standard Kolej Vokasional, yang
hendaklah digunakan oleh semua kolej vokasional.

**Kerjasama dengan institusi, perbadanan atau organisasi**
**perindustrian lain**

**33c. (1) Suatu kolej vokasional boleh bekerjasama dengan**
mana-mana institusi, perbadanan atau organisasi perindustrian
bagi maksud—

_(a)_ melaksanakan Kurikulum Standard Kolej

Vokasional;


-----

_Pendidikan (Pindaan)_ 3

_(b)_ meningkatkan kemahiran pendidikan dan latihan

teknik dan vokasional murid;

_(c)_ melaksanakan pemindahan teknologi; dan

_(d)_ melaksanakan apa-apa pendidikan dan latihan teknik

dan vokasional yang dianggap sesuai dan bermanfaat
bagi kolej vokasional atau murid.

(2) Mana-mana program atau latihan yang dijalankan
dengan kerjasama suatu institusi, perbadanan atau organisasi
perindustrian di bawah subseksyen (1) hendaklah menggunakan
Kurikulum Standard Kolej Vokasional.

**Kuasa untuk membuat peraturan-peraturan berhubung**
**dengan kolej vokasional**

**33d.** Menteri boleh membuat peraturan-peraturan bagi

melaksanakan peruntukan Bab ini dan tanpa menjejaskan
keluasan kuasa itu, peraturan-peraturan itu boleh mengadakan
peruntukan bagi—

_(a)_ Kurikulum Standard Kolej Vokasional yang hendaklah

termasuk pengetahuan, kemahiran dan nilai yang
dijangka akan diperoleh oleh murid pada akhir
tempoh pendidikan vokasional;

_(b)_ penjalanan pengukuran atau penilaian dan pengendalian

peperiksaan bagi kolej vokasional oleh Pengarah
Peperiksaan;

_(c)_ penganugerahan sijil atau diploma;

_(d)_ disiplin pelajar, termasuk disiplin dan aktiviti murid

semasa mengikuti kursus pengajian, latihan atau
program di luar kolej vokasional;

_(e)_ tempoh semester kolej vokasional, hari dan waktu

murid hendaklah hadir di kolej vokasional dan hari
yang hendaklah dijadikan hari cuti oleh semua kolej
vokasional atau mana-mana kolej vokasional;


-----

4 _Rang Undang-Undang_

_(f)_ penerimaan masuk murid ke kolej vokasional,

penyimpanan daftar murid, had umur dan syarat
yang membolehkan murid dikekalkan belajar
di kolej vokasional atau dalam mana-mana kelas
di kolej vokasional;

_(g)_ penubuhan, penyusunan, pengurusan, pengawalan dan

pembubaran persatuan murid kolej vokasional;

_(h)_ apa-apa perkara lain sebagaimana yang difikirkan

suai manfaat atau perlu oleh Menteri bagi maksud
Bab ini.”.

**Pindaan seksyen 35**

**4.** Seksyen 35 Akta ibu dipinda—

_(a)_ dalam nota bahu, dengan menggantikan perkataan

“Pendidikan teknik” dengan perkataan “Pendidikan dan
latihan teknik dan vokasional”; dan

_(b)_ dalam subseksyen (1) dan (2), dengan menggantikan perkataan

“pendidikan teknik” dengan perkataan “pendidikan dan
latihan teknik dan vokasional”.

**Pindaan seksyen 130**

**5.** Subseksyen 130(2) Akta ibu dipinda dengan memasukkan
selepas perenggan _(v)_ perenggan yang berikut:

_“(va) penubuhan, penyusunan, pengurusan, pengawalan dan_

pembubaran apa-apa majlis, badan atau jawatankuasa
bagi pendidikan dan latihan teknik dan vokasional;”.

HURAIAN

Rang Undang-Undang ini bertujuan untuk meminda Akta Pendidikan (“Akta 550”).
Pindaan ini selaras dengan dasar transformasi pendidikan vokasional yang
dizahirkan melalui penjenamaan semula sekolah menengah vokasional kepada
kolej vokasional. Penjenamaan semula ini melibatkan pengenalan kurikulum


-----

_Pendidikan (Pindaan)_ 5

baharu yang dikenali sebagai Kurikulum Standard Kolej Vokasional (KSKV)
yang digunakan di semua kolej vokasional. KSKV ini dirangka dengan
mematuhi keperluan Standard Kemahiran Pekerjaan Kebangsaan di bawah
Akta Pembangunan Kemahiran Kebangsaan 2006 [Akta 652] dan Akta Agensi
Kelayakan Malaysia 2007 [Akta 679] bagi memastikan sijil atau diploma yang
bakal dianugerahkan adalah setaraf dengan sijil atau diploma yang dianugerahkan
oleh pemberi pendidikan vokasional yang lain dan diiktiraf oleh industri.

2. _Fasal 1 mengandungi tajuk ringkas dan tarikh permulaan kuat kuasa Akta_
yang dicadangkan.

3. _Fasal 2 bertujuan untuk meminda seksyen 2 Akta 550 untuk memasukkan_
takrif “kolej vokasional” dan “Kurikulum Standard Kolej Vokasional”.

4. _Fasal 3 bertujuan untuk memasukkan Bab baru 5a ke dalam Akta 550._

Seksyen 33a bertujuan untuk memberi Menteri kuasa untuk menubuhkan

dan menyenggarakan sepenuhnya kolej vokasional.

Seksyen 33b memperuntukkan bahawa semua kolej vokasional hendaklah

menggunakan Kurikulum Standard Kolej Vokasional.

Seksyen 33c membenarkan kolej vokasional untuk bekerjasama dengan mana
mana institusi, pertubuhan atau organisasi perindustrian bagi maksud, antara
lain, melaksanakan Kurikulum Standard Kolej Vokasional dan meningkatkan
kemahiran pendidikan dan latihan teknik dan vokasional murid. Mana-mana
program atau latihan yang dijalankan dengan kerjasama institusi, perbadanan
atau organisasi perindustrian itu hendaklah menggunakan Kurikulum Standard
Kolej Vokasional.

Seksyen 33d bertujuan untuk memberi Menteri kuasa untuk membuat

peraturan-peraturan.

5. _Fasal 5_ bertujuan untuk memasukkan perenggan baru _(va) ke dalam_
subseksyen 130(2) Akta 550 untuk memberi Menteri kuasa untuk menubuhkan,
menyusun, mengurus, mengawal dan membubarkan apa-apa majlis, badan
atau jawatankuasa bagi pendidikan dan latihan teknikal dan vokasional.

6. Pindaan lain yang tidak diperkatakan secara khusus dalam Huraian ini
merupakan pindaan yang kecil atau berbangkit.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya tidak dapat ditentukan sekarang ini.

[PN(U2)2906]


-----

