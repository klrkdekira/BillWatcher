---
Year: 2005
Bill: D.R.03/2005 - Rang Undang-Undang Angkatan Tentera (Pindaan) 2005 (Lulus)
Title: D.R.03/2005 - Rang Undang-Undang Angkatan Tentera (Pindaan) 2005 (Lulus)
Download URL: https://www.parlimen.gov.my/files/billindex/pdf/2005/DR%2032005.pdf
URL: https://www.parlimen.gov.my/files/billindex/pdf/2005/DR%2032005.pdf
---
---
Reading:
D.R.03/2005
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

**D.R. 3/2005**

RANG UNDANG-UNDANG

_b e r n a m a_

Suatu Akta untuk meminda Akta Angkatan Tentera 1972.

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Angkatan Tentera
(Pindaan) 2005.

(2) Akta ini mula berkuat kuasa pada tarikh yang ditetapkan

oleh Menteri melalui pemberitahuan dalam Warta.

**Pindaan seksyen 161**

**2.** Akta Angkatan Tentera 1972 [Akta 77], yang disebut "Akta
ibu" dalam Akta ini, dipinda dengan menggantikan seksyen 161
dengan seksyen yang berikut:

**"Pampasan kerana kehilangan yang disebabkan oleh**

**perbuatan salah atau kecuaian**

**161.** (1) Tanpa menjejaskan peruntukan Akta ini mengenai
pengenaan tahanan gaji sebagai hukuman, peruntukanperuntukan yang berikut hendaklah mempunyai kuat kuasa


-----

_Rang Undang-Undang_

jika selepas suatu siasatan oleh suatu lembaga siasatan mengikut
Kaedah-Kaedah Lembaga Siasatan pihak berkuasa yang layak
berpendapat bahawa mana-mana pegawai atau askar-lasykar—

_(a)_ telah menyebabkan apa-apa kehilangan, atau kerosakan

kepada, harta perkhidmatan atau harta awam;

_(b)_ telah gagal untuk memungut apa-apa wang yang terhutang

kepada Kerajaan Persekutuan yang baginya dia adalah
atau telah bertanggungjawab;

_(c)_ adalah atau telah bertanggungjawab bagi apa-apa

pembayaran yang tidak sepatutnya wang awam Kerajaan
Persekutuan atau bagi apa-apa pembayaran wang awam
yang tidak disahkan dengan sewajarnya;

_(d)_ adalah atau telah bertanggungjawab bagi apa-apa

kekurangan dalam, atau bagi pemusnahan, apa-apa wang
awam, setem, sekuriti, barang simpanan atau harta lain
Kerajaan Persekutuan;

_(e)_ sebagai pegawai perakaunan atau sebagai seorang yang

pernah menjadi pegawai perakaunan, gagal atau telah
gagal untuk menyimpan akaun atau rekod yang sepatutnya;

_(f)_ telah gagal untuk membuat apa-apa pembayaran, atau

adalah atau telah bertanggungjawab bagi apa-apa
kelewatan dalam pembayaran, wang awam Kerajaan
Persekutuan kepada mana-mana orang yang kepadanya
bayaran itu kena dibayar di bawah mana-mana undangundang atau di bawah mana-mana kontrak, perjanjian
atau perkiraan yang sah yang dibuat dengan orang itu,

dan yang disebut terdahulu itu telah disebabkan oleh apa-apa
perbuatan salah atau kecuaian seseorang pegawai atau askarlasykar angkatan tetap (kemudian daripada ini disebut "orang
yang bertanggungjawab").

(2) Pihak berkuasa yang layak hendaklah menghendaki orang

yang bertanggungjawab itu memberikan penjelasan tentang
perbuatan salah atau kecuaian yang telah berlaku dan jika
penjelasan yang memuaskan tidak diberikan dalam tempoh
yang ditentukan oleh pihak berkuasa yang layak itu, pihak
berkuasa yang layak itu boleh memerintahkan orang yang


-----

_Angkatan Tentera (Pindaan)_ 3

bertanggungjawab itu (sama ada atau tidak dia seorang anggota
angkatan tetap pada masa perintah itu dibuat) membayar, sebagai
atau terhadap pampasan, sejumlah wang yang tidak melebihi
amaun apa-apa kehilangan terhadap atau kerosakan kepada
harta perkhidmatan atau harta awam, atau mana-mana amaun
yang tidak dipungut, atau mana-mana pembayaran, kekurangan
atau kehilangan atau nilai harta yang dimusnahkan, mengikut
mana-mana yang berkenaan; dan berhubung dengan kegagalan
untuk menyimpan akaun atau rekod yang sepatutnya, atau
kegagalan untuk membuat pembayaran, atau kelewatan dalam
membuat pembayaran, pihak berkuasa yang layak itu boleh
memerintahkan orang yang bertanggungjawab itu membayar
apa-apa jumlah wang yang difikirkan patut oleh pihak berkuasa
yang layak itu.

(3) Pihak berkuasa yang layak hendaklah menyebabkan

supaya pegawai memerintah atau ketua jabatan orang yang
bertanggungjawab itu diberitahu tentang apa-apa perintah atau
apa-apa keputusan yang dibuat di bawah subseksyen (2), dan
pegawai memerintah atau ketua jabatan itu hendaklah sesudah
itu memberitahu orang yang bertanggungjawab itu tentang
apa-apa perintah atau keputusan itu.

(4) Apa-apa amaun yang diperintahkan supaya dibayar di

bawah seksyen ini hendaklah menjadi hutang yang kena dibayar
kepada Kerajaan daripada orang yang bertanggungjawab yang
terhadapnya perintah itu dibuat dan amaun itu boleh dituntut
dan didapatkan dalam mana-mana mahkamah atas guaman
Kerajaan dan boleh juga, jika diarahkan oleh pihak berkuasa
yang layak, didapatkan melalui potongan —

_(a)_ daripada gaji orang yang bertanggungjawab itu; atau

_(b)_ daripada pencen orang yang bertanggungjawab itu,

dengan ansuran bulanan yang sama banyak yang tidak melebihi
satu perempat daripada jumlah gaji atau pencen bulanan,
mengikut mana-mana yang berkenaan, orang yang
bertanggungjawab itu.

(5) Tiada perintah boleh dibuat di bawah peruntukan

subseksyen (4) jika, dalam prosiding di bawah Akta ini di
hadapan sesuatu mahkamah tentera, sesuatu pihak berkuasa


-----

_Rang Undang-Undang_

atasan yang berkenaan atau seseorang pegawai memerintah,
orang yang bertanggungjawab itu —

_(a)_ telah dibebaskan dalam hal keadaan yang melibatkan

dapatan bahawa dia tidak bersalah atas perbuatan salah
atau kecuaian itu; atau

_(b)_ telah dikenakan tahanan gaji berkenaan dengan kehilangan

atau kerosakan yang itu juga,

tetapi kecuali sebagaimana yang tersebut dahulu, hakikat bahawa
apa-apa prosiding sedemikian telah dibawa berkenaan dengan
perbuatan salah atau kecuaian itu tidaklah menghalang
pembuatan perintah atau potongan di bawah subseksyen (4).

(6) Bagi maksud seksyen ini—

"pegawai perakaunan" termasuklah tiap-tiap pegawai atau

askar-lasykar yang dipertanggungkan dengan kewajipan untuk
memungut, menerima, atau mengakaunkan, atau yang
sebenarnya memungut, menerima atau mengakaunkan, apaapa wang awam, atau yang dipertanggungkan dengan kewajipan
untuk membuat pembayaran, atau yang sebenarnya membuat
pembayaran, apa-apa wang awam, dan tiap-tiap pegawai atau
askar-lasykar yang dipertanggungkan dengan penerimaan,
penjagaan atau pelupusan, atau pengakaunan, barang simpanan
awam atau yang sebenarnya menerima, memegang atau
melupuskan barang simpanan awam;

"wang awam" ertinya segala hasil, pinjaman, amanah dan

wang lain dan segala bon, debentur, dan sekuriti lain yang
diperdapatkan atau diterima oleh atau bagi akaun Kerajaan
Persekutuan.".

**Seksyen baru 201B dan 201C**

**3.  Akta ibu dipinda dengan memasukkan selepas seksyen 201A**
seksyen yang berikut:

**"Cuti untuk latihan atau pertugasan**

**201B.** (1) Tanpa menjejaskan peruntukan Akta Khidmat Negara
1952, tiap-tiap majikan hendaklah, jika mana-mana orang yang
bekerja dengannya yang merupakan seorang anggota sesuatu
angkatan sukarela dipanggil untuk latihan atau pertugasan


-----

_Angkatan Tentera (Pindaan)_ 5

di bawah Akta ini, memberi orang itu cuti selama tempoh
latihan atau pertugasan itu bagi membolehkannya menjalani
latihan atau pertugasan itu.

(2) Tiada majikan boleh—

_(a)_ membuat atau menyebabkan supaya dibuat apa-apa

pemindahan atau potongan tidak wajar daripada gaji,
saraan lain atau cuti tahunan orang itu;

_(b)_ mengenakan atau menyebabkan supaya dikenakan

ke atas atau menuntut daripada orang itu apa-apa
penalti; atau

_(c)_ mengubah terma dan syarat pekerjaan orang itu

sehingga memudaratkannya,

semata-mata oleh sebab ketidakhadirannya bekerja dalam tempoh
latihan atau pertugasan itu.

(3) Mana-mana majikan yang —

_(a)_ secara langsung atau tidak langsung enggan atau,

dengan menakut-nakuti, pengaruh tidak wajar, atau
dengan apa-apa cara lain, mengganggu pemberian
kepada mana-mana orang tempoh cuti yang
dikehendaki di bawah subseksyen (1); atau

_(b)_ melanggar subseksyen (2),

melakukan suatu kesalahan dan boleh, apabila disabitkan,
didenda tidak melebihi enam ribu ringgit atau dipenjarakan
selama tempoh tidak melebihi enam bulan atau kedua-duanya.

(4) Mahkamah awam yang mensabitkan seseorang majikan

atas suatu kesalahan di bawah subseksyen (3) kerana pelanggaran
subseksyen (2) boleh memerintahkan supaya majikan itu
membayar kepada orang yang disebut dalam subseksyen (2)
gaji dan saraan lain yang kepadanya orang itu berhak selama
tempoh latihan atau pertugasan itu.

# Larangan pembuangan pekerja kerana latihan atau pertugasan

**201c.** (1) Tanpamenjejaskanperuntukan Akta Khidmat Negara
1952, tiap-tiap majikan yang menamatkan pekerjaan manamana orang yang bekerja dengannya, yang merupakan seorang


-----

_Rang Undang-Undang_

anggota sesuatu angkatan sukarela, tanpa keizinan orang itu
semata-mata atau terutamanya kerana orang itu dipanggil untuk
latihan atau pertugasan di bawah Akta ini melakukan suatu
kesalahan dan boleh, apabila disabitkan, didenda tidak melebihi
enam ribu ringgit atau dipenjarakan selama tempoh tidak
melebihi enam bulan atau kedua-duanya.

(2) Mahkamah awam yang mensabitkan seseorang majikan

di bawah subseksyen (1) boleh memerintahkan supaya majikan
itu membayar kepada orang yang pekerjaannya ditamatkan,
sebagai pampasan bagi apa-apa kerugian yang ditanggung
atau mungkin akan ditanggung olehnya disebabkan oleh
penamatan itu, suatu jumlah wang tidak melebihi amaun yang
bersamaan dengan saraan enam bulan pada kadar saraan itu
terakhir kena dibayar kepada orang itu oleh majikan itu.".

HURAIAN

Rang Undang-Undang ini bertujuan untuk meminda Akta Angkatan Tentera
1972 ("Akta 77").

2. _Fasal I mengandungi tajuk ringkas dan kuasa Menteri untuk menetapkan_

tarikh permulaan kuat kuasa Akta yang dicadangkan.

3. _Fasal 2 bertujuan untuk meminda seksyen 161 Akta 77 untuk menggantikan_
peruntukan yang sedia ada berhubung dengan pampasan kerana kehilangan
yang disebabkan oleh perbuatan salah atau kecuaian seseorang pegawai atau
askar-lasykar angkatan tetap. Seksyen 161 yang baru mengandungi peruntukan
yang lebih terperinci tentang perbuatan atau peninggalan yang menjadi perbuatan
salah atau kecuaian itu dan tatacara yang hendaklah diikuti berhubung dengan
pembuatan perintah bagi pampasan.

4. _Fasal 3 bertujuan untuk memasukkan seksyen baru 201B dan 201c ke dalam_
Akta 77. Seksyen baru 201a mengandungi peruntukan yang menghendaki majikan
membenarkan pekerja mereka yang merupakan anggota angkatan sukarela menjalani
latihan atau pertugasan. Seksyen baru 201c mengandungi peruntukan yang
melarang majikan daripada membuang kerja pekerja mereka yang merupakan
anggota angkatan sukarela semata-mata atau terutamanya kerana pekerja itu
telah dipanggil untuk menghadiri latihan atau pertugasan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

|PN(U[2])2408]


-----

-----

