---
Year: 2012
Bill: D.R.08/2012 - Rang Undang-Undang Universiti dan Kolej Universiti (Pindaan) 2012 (Lulus)
Title: D.R.08/2012 - Rang Undang-Undang Universiti dan Kolej Universiti (Pindaan) 2012 (Lulus)
Download URL: https://www.parlimen.gov.my/files/billindex/pdf/2012/DR082012.pdf
URL: https://www.parlimen.gov.my/files/billindex/pdf/2012/DR082012.pdf
---
---
Reading:
D.R.08/2012
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:19/04/2012
Dibentang Oleh:Y.B. Dato Seri Mohamed Khaled Nordin, Menteri Pengajian Tinggi
---

_Universiti dan Kolej Universiti (Pindaan)_ 1

**D.R. 8/2012**

RANG UNDANG-UNDANG

_b e r n a m a_

Suatu Akta untuk meminda Akta Universiti dan Kolej Universiti
1971.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Universiti dan Kolej
Universiti (Pindaan) 2012.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta, dan Menteri_
boleh menetapkan tarikh yang berlainan bagi permulaan kuat
kuasa peruntukan yang berlainan Akta ini.

**Pindaan seksyen 2**

**2. Akta Universiti dan Kolej Universiti 1971 [Akta 30], yang**
disebut “Akta ibu” dalam Akta ini, dipinda dalam seksyen 2—

_(a)_ dengan menggantikan takrif “Kampus” dengan takrif yang
berikut:

‘ “Kampus”, berhubung dengan sesuatu Universiti
atau Kolej Universiti, ertinya—

_(a)_ Kampus atau Kampus Cawangan Universiti atau
Kolej Universiti itu;


-----

2 _Rang Undang-Undang_

_(b)_ Kampus sebagaimana yang dinyatakan dalam
perintah yang dibuat di bawah subseksyen 6(1);
dan

_(c)_ kawasan, bersekali dengan segala bangunan atau
struktur lain di atasnya, yang dipunyai atau
digunakan, sama ada untuk selama-lamanya atau
selainnya, oleh Universiti atau Kolej Universiti
itu;’; dan

_(b)_ dengan memasukkan selepas takrif “kesalahan boleh
daftar” takrif yang berikut:

‘ “Ketua Pengarah” ertinya Ketua Pengarah Pendidikan
Tinggi yang dilantik di bawah subseksyen 4C(1) dan
termasuk Timbalan Ketua Pengarah yang dilantik di
bawah subseksyen yang sama;’.

**Bahagian baru IIA**

**3.** Akta ibu dipinda dengan memasukkan selepas Bahagian II
Bahagian yang berikut:

“BAHAGIAN IIA

PENTADBIRAN

**Pelantikan dan kewajipan Ketua Pengarah Pendidikan**
**Tinggi**

**4C.** (1) Menteri hendaklah melantik seorang Ketua Pengarah
Pendidikan Tinggi dan apa-apa bilangan Timbalan Ketua
Pengarah.

(2) Ketua Pengarah hendaklah menasihati Menteri mengenai
perkara yang berkaitan dengan pendidikan tinggi.

(3) Ketua Pengarah hendaklah mempunyai fungsi dan
menjalankan kuasa yang diberikan kepadanya oleh Akta ini
tertakluk kepada arahan dan kawalan am Menteri dan Ketua
Pengarah hendaklah melaksanakan apa-apa arahan yang
dikeluarkan oleh Menteri.


-----

_Universiti dan Kolej Universiti (Pindaan)_ 3

(4) Semasa ketiadaan Ketua Pengarah, Timbalan Ketua
Pengarah boleh menjalankan fungsi dan kuasanya.

**Pewakilan fungsi, kuasa dan kewajipan Menteri**

**4D. (1) Kecuali kuasa di bawah seksyen 4, 4A, 4B, 4C dan**
12, Menteri boleh mewakilkan secara bertulis apa-apa fungsi,
kuasa atau kewajipannya kepada Ketua Pengarah.

(2) Apa-apa fungsi, kuasa atau kewajipan yang diwakilkan
di bawah subseksyen (1) hendaklah dilaksanakan, dijalankan
atau ditunaikan oleh Ketua Pengarah atas nama dan bagi
pihak Menteri.

(3) Ketua Pengarah yang kepadanya apa-apa fungsi, kuasa
atau kewajipan diwakilkan di bawah subseksyen (1) adalah
terikat untuk menuruti dan mematuhi semua syarat, had atau
sekatan yang dikenakan oleh Menteri.

(4) Pewakilan di bawah seksyen ini tidak menghalang Menteri
daripada menunaikan apa-apa fungsi, kuasa atau kewajipan
yang diwakilkan sedemikian pada bila-bila masa.

(5) Menteri boleh, pada bila-bila masa, membatalkan
pewakilan yang dibuat di bawah seksyen ini.”.

**Pindaan seksyen 5A**

**4.** Seksyen 5A Akta ibu dipinda—

_(a) dengan menggantikan nota bahu dengan nota bahu yang_
berikut:

“Ketidakpakaian Akta bagi universiti yang
**ditubuhkan demi kepentingan negara, dsb.”; dan**

_(b) dengan menggantikan subseksyen (2) dengan subseksyen_
yang berikut:

“(2) Yang di-Pertuan Agong boleh, atas nasihat
Menteri, melalui perintah yang disiarkan dalam Warta,
membenarkan penubuhan mana-mana institusi pelajaran
tinggi yang bertaraf Universiti, apa jua nama atau


-----

4 _Rang Undang-Undang_

gelarannya, jika dia berpuas hati bahawa adalah suai
manfaat demi kepentingan negara institusi pelajaran
tinggi sedemikian ditubuhkan.”.

**Penggantian seksyen 15**

**5.** Akta ibu dipinda dengan menggantikan seksyen 15 dengan
seksyen yang berikut:

“Aktiviti pelajar atau persatuan, pertubuhan, badan atau
**kumpulan pelajar**

**15.** (1) Tertakluk kepada subseksyen (2), seseorang pelajar
Universiti boleh menjadi ahli mana-mana persatuan, pertubuhan,
badan atau kumpulan orang, sama ada di dalam atau di luar
Malaysia, termasuk mana-mana parti politik.

(2) Seseorang pelajar Universiti tidak boleh—

_(a)_ menjadi ahli mana-mana persatuan, pertubuhan,
badan atau kumpulan orang yang menyalahi
undang-undang, sama ada di dalam atau di luar
Malaysia;

_(b)_ menjadi ahli mana-mana persatuan, pertubuhan,
badan atau kumpulan orang, yang bukannya suatu
parti politik, yang ditetapkan oleh Lembaga sebagai
tidak sesuai demi kepentingan dan kesentosaan
pelajar atau Universiti itu;

_(c)_ bertanding dalam pilihan raya bagi atau memegang
apa-apa jawatan dalam mana-mana persatuan,
pertubuhan, badan atau kumpulan pelajar di
dalam Kampus jika pelajar itu memegang apaapa jawatan dalam suatu parti politik; atau

_(d)_ terlibat dalam aktiviti parti politik di dalam
Kampus.

(3) Seseorang pelajar Universiti dan mana-mana persatuan,
pertubuhan, badan atau kumpulan pelajar Universiti yang
ditubuhkan oleh, di bawah atau mengikut Perlembagaan, tidak


-----

_Universiti dan Kolej Universiti (Pindaan)_ 5

boleh menyatakan atau melakukan apa-apa jua yang boleh
semunasabahnya ditafsirkan sebagai menyatakan sokongan
kepada atau simpati dengan atau bangkangan terhadap—

_(a)_ mana-mana persatuan, pertubuhan, badan atau
kumpulan orang yang menyalahi undang-undang,
sama ada di dalam atau di luar Malaysia; atau

_(b)_ mana-mana persatuan, pertubuhan, badan atau
kumpulan orang yang ditetapkan oleh Lembaga
sebagai tidak sesuai demi kepentingan dan
kesentosaan pelajar atau Universiti itu.

(4) Walau apa pun subseksyen (3), seseorang pelajar
Universiti tidak boleh dihalang daripada—

_(a)_ membuat pernyataan mengenai sesuatu perkara
akademik yang berhubungan dengan perkara
yang pelajar itu terlibat dalam pengajian atau
penyelidikannya; atau

_(b)_ menyatakan pendirian mengenai perkara yang disebut
dalam perenggan _(a) dalam sesuatu seminar,_
simposium atau majlis seumpamanya yang tidak
dianjurkan atau ditaja oleh mana-mana persatuan,
pertubuhan, badan atau kumpulan orang yang
menyalahi undang-undang, sama ada di dalam
atau di luar Malaysia, atau mana-mana persatuan,
pertubuhan, badan atau kumpulan orang yang
ditetapkan oleh Lembaga di bawah perenggan
(3)(b) sebagai tidak sesuai demi kepentingan
dan kesentosaan pelajar atau Universiti itu.

(5) Universiti hendaklah mengawal selia aktiviti pelajar
dan persatuan, pertubuhan, badan atau kumpulan pelajar
Universiti di dalam Kampus.”.

**Pindaan seksyen 16B**

**6. Seksyen 16B Akta ibu dipinda—**

_(a)_ dengan memotong subseksyen (9); dan

_(b)_ dalam subseksyen (11), dengan menggantikan perkataan
“tiga puluh” dengan perkataan “enam puluh”.


-----

6 _Rang Undang-Undang_

**Bahagian baru IVA**

**7.** Akta ibu dipinda dengan memasukkan selepas Bahagian IV
Bahagian yang berikut:

“BAHAGIAN IVA

DAFTAR DAN PANGKALAN DATA

**Kewajipan untuk menyenggarakan daftar**

**22** **A. (1) Ketua Pengarah hendaklah menyimpan dan**
menyenggarakan atau menyebabkan supaya disimpan dan
disenggarakan suatu Daftar Pengajian Tinggi Kebangsaan
yang mengandungi butir-butir mengenai—

_(a) institusi pelajaran tinggi yang ditubuhkan di bawah_
seksyen 6;

_(b) program yang dijalankan atau disediakan oleh institusi_
pelajaran tinggi;

_(c) orang yang diberi ijazah peringkat kedoktoran, termasuk_
ijazah kedoktoran kehormat;

_(d)_ orang yang dilantik sebagai seorang profesor dan
termasuk orang yang diberi gelaran Profesor Diraja
atau Profesor Emeritus; dan

_(e)_ apa-apa perkara lain yang berhubungan dengan
pendidikan tinggi yang difikirkannya perlu.

(2) Ketua Pengarah boleh menjadikan Daftar Pengajian
Tinggi Kebangsaan tersedia bagi pemeriksaan awam tertakluk
kepada apa-apa syarat yang difikirkannya patut.

(3) Seseorang boleh apabila fi sebagaimana yang ditetapkan
oleh Menteri dibayar—

_(a)_ memeriksa Daftar Pengajian Tinggi Kebangsaan;
dan

_(b)_ membuat salinan atau mengambil cabutan daripada
Daftar itu.


-----

_Universiti dan Kolej Universiti (Pindaan)_ 7

**Kewajipan untuk menyenggarakan pangkalan data**

**22B. (1) Tiap-tiap institusi pelajaran tinggi yang ditubuhkan di**
bawah seksyen 6 hendaklah menyimpan dan menyenggarakan
suatu pangkalan data yang mengandungi butir-butir
mengenai—

_(a) program yang dijalankan atau disediakan oleh institusi_
pelajaran tinggi;

_(b) orang yang diberi ijazah peringkat kedoktoran, termasuk_
ijazah kedoktoran kehormat;

_(c)_ orang yang dilantik sebagai seorang profesor dan
termasuk orang yang diberi gelaran Profesor Diraja
atau Profesor Emeritus; dan

_(d)_ apa-apa perkara lain yang berhubungan dengan
pendidikan tinggi yang difikirkannya perlu.

(2) Pangkalan data yang dinyatakan dalam subseksyen (1)
hendaklah dijadikan boleh diakses oleh Menteri sebagaimana
yang dikehendakinya.”.

**Seksyen baru 24E**

**8.** Akta ibu dipinda dengan memasukkan selepas seksyen 24D
seksyen yang berikut:

“Kuasa Menteri untuk membuat peraturan-peraturan

**24E.** Menteri boleh membuat peraturan-peraturan bagi semua
atau mana-mana maksud yang berikut:

_(a)_ untuk menetapkan bentuk yang dalamnya suatu daftar
hendaklah disimpan atau disenggarakan di bawah
Akta ini, catatan yang hendaklah dibuat dalamnya,
peruntukan bagi pemeriksaan dan pengambilan cabutan
daripada daftar itu dan pembekalan salinan cabutan
itu dan fi yang hendaklah dibayar bagi pemeriksaan,
cabutan dan salinan itu masing-masing;

_(b) untuk menetapkan apa-apa perkara lain yang difikirkan_
suai manfaat atau perlu oleh Menteri bagi maksud
Akta ini.”.


-----

8 _Rang Undang-Undang_

**Pindaan Jadual Pertama**

**9. Jadual Pertama kepada Akta ibu dipinda—**

_(a)_ dalam seksyen 10—

(i) dengan menggantikan subseksyen (3) dengan
subseksyen yang berikut:

“(3) Tertakluk kepada peruntukan
Perlembagaan ini, syarat pelantikan Pendaftar,
Bursar, Ketua Pustakawan dan Penasihat
Undang-Undang hendaklah ditentukan oleh
Lembaga.”; dan

(ii) dengan memasukkan selepas subseksyen (3)
subseksyen yang berikut:

“(4) Seseorang yang dilantik sebagai Pendaftar,
Bursar dan Penasihat Undang-Undang hendaklah,
melainkan jika dia meletakkan jawatan atau
mengosongkan jawatannya atau pelantikannya
dibatalkan, memegang jawatan selama tempoh
yang tidak melebihi tiga tahun dan apabila
tempoh itu habis, Pendaftar, Bursar dan Penasihat
Undang-Undang itu adalah layak untuk dilantik
semula.

(5) Seseorang yang dilantik sebagai Ketua
Pustakawan hendaklah memegang jawatan
selama tempoh yang ditetapkan oleh
Lembaga.

(6) Pelantikan Pendaftar, Bursar, Ketua
Pustakawan dan Penasihat Undang-Undang boleh,
pada bila-bila masa, dibatalkan oleh Lembaga
dengan menyatakan sebab bagi pembatalan
itu.”;

_(b) dengan memotong seksyen 20A; dan_


-----

_Universiti dan Kolej Universiti (Pindaan)_ 9

_(c)_ dengan memasukkan selepas seksyen 21 seksyen yang
berikut:

“Jawatankuasa Aduan Pelajar

**21A.** (1) Jawatankuasa Aduan Pelajar ditubuhkan
yang hendaklah terdiri daripada—

_(a)_ Naib Canselor yang hendaklah menjadi
pengerusi;

_(b)_ dua orang ahli yang dipilih oleh Majlis Perwakilan
Pelajar-Pelajar;

_(c)_ dua orang ahli yang dipilih oleh Persatuan
Siswazah atau Alumni Universiti; dan

_(d)_ dua orang pegawai lain Universiti yang dilantik
oleh Lembaga selepas mengambil kira dengan
sewajarnya kepentingan untuk menjamin suatu
Jawatankuasa Aduan Pelajar yang mendapat
keyakinan pelajar.

(2) Jawatankuasa Aduan Pelajar hendaklah mempunyai
apa-apa kuasa dalam menjalankan siasatan atau
inkuiri ke atas apa-apa aduan yang dibuat oleh pelajar
mengikut cara yang ditetapkan oleh Statut.”.

**Pindaan Jadual Kedua**

**10. Jadual Kedua kepada Akta ibu dipinda dalam subsubsubperenggan**
1(a)(iv) dalam teks bahasa kebangsaan dengan memotong perkataan
“tidak” selepas perkataan “pemenjaraan selama tempoh yang”.

**Kecualian**

**11. (1) Semua tindakan disiplin yang belum selesai di bawah**
subseksyen 15(7) Akta ibu berhubung dengan perkara yang disebut
dalam perenggan 15(1)(a) dan 15(5)(a) Akta ibu terhadap manamana pelajar Universiti hendaklah, pada tarikh permulaan kuat
kuasa Akta ini, dihentikan.


-----

10 _Rang Undang-Undang_

(2) Semua tindakan yang belum selesai di bawah seksyen 16
Akta ibu berhubung dengan perkara yang disebut dalam perenggan
15(5)(a) Akta ibu terhadap mana-mana pertubuhan, badan atau
kumpulan pelajar Universiti hendaklah, pada tarikh permulaan
kuat kuasa Akta ini, dihentikan.

HURAIAN

Rang Undang-Undang ini bertujuan untuk meminda Akta Universiti dan Kolej
Universiti 1971 (“Akta 30”).

2. _Fasal 1_ mengandungi tajuk ringkas dan peruntukan tentang permulaan
kuat kuasa Akta yang dicadangkan.

3. Fasal 2 bertujuan untuk meminda seksyen 2 Akta 30 untuk memasukkan
takrif baru “Ketua Pengarah” dan untuk meminda takrif “Kampus”. Takrif “Ketua
Pengarah” dimasukkan berikutan daripada pewujudan jawatan Ketua Pengarah
Pendidikan Tinggi yang dilantik oleh Menteri di bawah subseksyen 4C(1)
baru. Pindaan kepada takrif “Kampus” bertujuan untuk meluaskan takrif itu
untuk memasukkan Kampus yang dinyatakan dalam perintah yang dibuat di
bawah subseksyen 6(1) Akta 30 dan juga kawasan, bersekali dengan segala
bangunan atau struktur lain di atasnya, yang dipunyai atau digunakan, sama
ada untuk selama-lamanya atau selainnya, oleh sesuatu Universiti atau Kolej
Universiti.

4. _Fasal 3 bertujuan untuk memasukkan Bahagian baru IIA ke dalam Akta 30_
yang berhubungan dengan pentadbiran. Seksyen 4C yang dicadangkan
memperkatakan pelantikan Ketua Pengarah Pendidikan Tinggi dan Timbalan
Ketua Pengarah. Seksyen 4D yang dicadangkan memperuntukkan pewakilan
fungsi, kuasa dan kewajipan Menteri kepada Ketua Pengarah.

5. _Fasal 4_ bertujuan untuk menggantikan subseksyen 5A(2) Akta 30 untuk
membolehkan Yang di-Pertuan Agong, atas nasihat Menteri, membenarkan
penubuhan suatu institusi pelajaran tinggi yang bertaraf Universiti demi
kepentingan negara.

6. _Fasal 5 bertujuan untuk menggantikan seksyen 15 Akta 30 dengan seksyen 15_
yang baru.

Subseksyen 15(1) yang dicadangkan bertujuan untuk meluaskan hak
berpersatuan pelajar untuk memasukkan hak untuk menjadi ahli mana-mana
parti politik. Subseksyen 15 Akta 30 yang sedia ada tidak membenarkan pelajar
untuk menjadi ahli parti politik.

Perenggan 15(2)(a) dan _(b) yang dicadangkan memperuntukkan sekatan_
terhadap pelajar untuk menjadi ahli persatuan, dsb., yang menyalahi undangundang dan ahli persatuan, dsb., yang ditetapkan oleh Lembaga sebagai


-----

_Universiti dan Kolej Universiti (Pindaan)_ 11

tidak sesuai demi kepentingan dan kesentosaan pelajar atau Universiti. Walau
bagaimanapun, penetapan oleh Lembaga di bawah perenggan 15(2)(b) yang
dicadangkan tidak termasuk parti politik.

Perenggan 15(2)(c) yang dicadangkan bertujuan untuk melarang pelajar
daripada bertanding dalam pilihan raya bagi atau memegang apa-apa jawatan
dalam mana-mana persatuan, pertubuhan, badan atau kumpulan pelajar di
dalam Kampus jika pelajar itu memegang apa-apa jawatan dalam sesuatu parti
politik. Larangan ini bertujuan untuk mengekalkan keberkecualian di dalam
Kampus.

Perenggan 15(2)(d) yang dicadangkan bertujuan untuk mengenakan sekatan
ke atas penglibatan pelajar dalam aktiviti parti politik di dalam Kampus.
Sekatan ini bertujuan untuk mengekalkan keberkecualian di dalam Kampus.
Walau bagaimanapun, tiada sekatan dikenakan ke atas aktiviti parti politik
pelajar di luar Kampus.

Subseksyen 15(3) yang dicadangkan bertujuan untuk meniadakan sekatan
yang dikenakan ke atas pelajar dan persatuan, pertubuhan, badan atau
kumpulan pelajar untuk menyatakan atau melakukan apa-apa jua yang boleh
semunasabahnya ditafsirkan sebagai menyatakan sokongan kepada atau simpati
dengan atau bangkangan terhadap mana-mana parti politik. Ini adalah selaras
dengan keputusan Mahkamah Rayuan dalam kes _Muhammad Hilman Idham_
_& Ors lwn Kerajaan Malaysia & Ors [2011] 9 CLJ 50. Walau bagaimanapun,_
subseksyen itu mengekalkan sekatan dalam subseksyen 15(5) Akta 30 sedia
ada yang menetapkan pelajar dan persatuan, pertubuhan, badan atau kumpulan
pelajar tidak dibenarkan untuk menyatakan atau melakukan apa-apa jua yang
boleh semunasabahnya ditafsirkan sebagai menyatakan sokongan kepada atau
simpati dengan atau bangkangan terhadap mana-mana persatuan, pertubuhan,
dsb., yang menyalahi undang-undang dan mana-mana persatuan, pertubuhan,
dsb., yang ditetapkan oleh Lembaga sebagai tidak sesuai demi kepentingan
dan kesentosaan pelajar atau Universiti.

Subseksyen 15(4) yang dicadangkan memperuntukkan pengecualian kepada
sekatan yang dikenakan dalam subseksyen 15(3) yang dicadangkan sebagaimana
yang diperuntukkan di bawah seksyen 15 Akta 30 yang sedia ada.

Subseksyen 15(5) yang dicadangkan bertujuan untuk mengenakan obligasi ke
atas Universiti untuk mengawal selia aktiviti pelajar atau persatuan, pertubuhan,
badan atau kumpulan pelajar di dalam Kampus.

7. _Subfasal 6(a) bertujuan untuk memotong subseksyen 16B(9) Akta 30 untuk_
tidak membenarkan pelajar yang telah mengemukakan rayuan di hadapan
Jawatankuasa Rayuan Tatatertib Pelajar di bawah subsekyen 16B(5) Akta 30
diwakili oleh pekerja atau pelajar lain Universiti. Ini kerana pelajar itu telah
diberikan hak untuk diwakili oleh pekerja atau pelajar lain Universiti di bawah
subseksyen 16B(3B) Akta 30 dan pelajar itu juga telah diberikan hak untuk
membuat representasi bertulis di hadapan Jawatankuasa Rayuan Tatatertib
Pelajar di bawah subseksyen 16B(10) Akta 30. _Subfasal 6(b)_ bertujuan untuk
meminda subseksyen 16B(11) Akta 30 untuk melanjutkan tempoh dari tiga
puluh hari kepada enam puluh hari yang dalamnya Jawatankuasa Rayuan
Tatatertib Pelajar dikehendaki untuk memutuskan sesuatu rayuan.


-----

12 _Rang Undang-Undang_

8. _Fasal 7 bertujuan untuk memasukkan Bahagian baru IVA ke dalam Akta 30._
Seksyen 22A yang dicadangkan menghendaki Ketua Pengarah untuk menyimpan
dan menyenggarakan atau menyebabkan supaya disimpan atau disenggarakan
Daftar Pendidikan Tinggi Kebangsaan. Seksyen 22B yang dicadangkan mengenakan
obligasi ke atas institusi pelajaran tinggi yang ditubuhkan di bawah seksyen 6
Akta 30 untuk menyimpan dan menyenggarakan suatu pangkalan data yang
hendaklah dijadikan boleh diakses oleh Menteri.

9. _Fasal 8_ bertujuan untuk memasukkan seksyen baru 24E ke dalam Akta
30 untuk memberi Menteri kuasa untuk membuat peraturan-peraturan bagi
maksud Akta 30.

10. _Fasal 9_ bertujuan untuk meminda Perlembagaan Universiti dalam Jadual
Pertama kepada Akta 30.

_Perenggan 9(a)(i)_ bertujuan untuk meminda subseksyen 10(3) untuk
menyatakan bahawa syarat pelantikan Pendaftar, Bursar, Ketua Pustakawan
dan Penasihat Undang-Undang hendaklah ditentukan oleh Lembaga.
_Perenggan 9(a)(ii) bertujuan untuk memasukkan subseksyen baru 10(4), (5) dan_
(6) ke dalam Perlembagaan. Subseksyen 10(4) yang dicadangkan menyatakan
bahawa tempoh jawatan bagi Pendaftar, Bursar dan Penasihat Undang-Undang
tidak boleh melebihi tiga tahun dan mereka adalah layak untuk dilantik semula.
Subseksyen 10(5) yang dicadangkan menyatakan bahawa Ketua Pustakawan
hendaklah memegang jawatan selama tempoh yang ditetapkan oleh Lembaga.
Subseksyen 10(6) yang dicadangkan menyatakan bahawa pelantikan Pendaftar,
Bursar, Ketua Pustakawan dan Penasihat Undang-Undang boleh dibatalkan
oleh Lembaga.

_Subfasal 9(b)_ bertujuan untuk memotong seksyen 20A Perlembagaan yang
berhubungan dengan Jawatankuasa Kebajikan Pekerja.

_Subfasal 9(c) bertujuan untuk memasukkan seksyen baru 21A ke dalam_
Perlembagaan untuk menubuhkan Jawatankuasa Aduan Pelajar yang mempunyai
kuasa untuk menjalankan siasatan atau inkuiri ke atas apa-apa aduan yang
dibuat oleh pelajar mengikut cara yang ditetapkan oleh Statut.

11. _Fasal 10_ bertujuan untuk meminda subsubsubperenggan 1(a)(iv) Jadual
Kedua kepada Akta 30 untuk menjadikan teks bahasa kebangsaan dan teks
bahasa Inggeris selaras.

12. _Fasal 11_ bertujuan untuk mengadakan peruntukan kecualian.

13. Pindaan lain yang tidak diperkatakan secara khusus dalam Huraian ini
merupakan pindaan yang kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U[2])2857]


-----

