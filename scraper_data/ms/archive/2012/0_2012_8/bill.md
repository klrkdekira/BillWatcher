---
Year: 2012
Bill: D.R.09/2012 - Rang Undang-Undang Institusi Pendidikan Tinggi Swasta (Pindaan) 2012 (Lulus)
Title: D.R.09/2012 - Rang Undang-Undang Institusi Pendidikan Tinggi Swasta (Pindaan) 2012 (Lulus)
Download URL: https://www.parlimen.gov.my/files/billindex/pdf/2012/DR092012.pdf
URL: https://www.parlimen.gov.my/files/billindex/pdf/2012/DR092012.pdf
---
---
Reading:
D.R.09/2012
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:19/04/2012
Dibentang Oleh:Y.B. Dato Seri Mohamed Khaled Nordin, Menteri Pengajian Tinggi
---

_Institusi Pendidikan Tinggi Swasta (Pindaan)_ 1

**D.R. 9/2012**

RANG UNDANG-UNDANG

_b e r n a m a_

Suatu Akta untuk meminda Akta Institusi Pendidikan Tinggi
Swasta 1996.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Institusi Pendidikan
Tinggi Swasta (Pindaan) 2012.

(2) Akta ini hendaklah mula berkuat kuasa pada tarikh yang
ditetapkan oleh Menteri melalui pemberitahuan dalam _Warta._

**Pindaan seksyen 2**

**2.** Akta Institusi Pendidikan Tinggi Swasta 1996 [Akta 555],
yang disebut “Akta ibu” dalam Akta ini, dipinda dalam
seksyen 2 dengan memasukkan selepas takrif “institusi pendidikan
tinggi swasta” takrif yang berikut:

‘ “Kampus”, berhubung dengan suatu institusi pendidikan
tinggi swasta, ertinya premis berdaftar institusi pendidikan tinggi
swasta itu;’


-----

2 _Rang Undang-Undang_

**Penggantian seksyen 47**

**3.** Akta ibu dipinda dengan menggantikan seksyen 47 dengan
seksyen yang berikut:

“Aktiviti pelajar atau persatuan, pertubuhan, badan atau

**kumpulan pelajar**

**47.** (1) Tertakluk kepada subseksyen (2), seseorang pelajar
institusi pendidikan tinggi swasta boleh menjadi ahli manamana persatuan, pertubuhan, badan atau kumpulan orang,
sama ada di dalam atau di luar Malaysia, termasuk manamana parti politik.

(2) Seseorang pelajar institusi pendidikan tinggi swasta
tidak boleh—

_(a)_ menjadi ahli mana-mana persatuan, pertubuhan, badan

atau kumpulan orang yang menyalahi undang-undang,
sama ada di dalam atau di luar Malaysia;

_(b)_ menjadi ahli mana-mana persatuan, pertubuhan, badan

atau kumpulan orang, yang bukannya suatu parti politik,
yang ditetapkan oleh Ketua Pendaftar dan dinyatakan
secara bertulis kepada ketua eksekutif institusi pendidikan
tinggi swasta itu oleh Ketua Pendaftar sebagai tidak
sesuai demi kepentingan dan kesentosaan pelajar atau
institusi pendidikan tinggi swasta itu;

_(c)_ bertanding dalam pilihan raya bagi atau memegang apa
apa jawatan dalam mana-mana persatuan, pertubuhan,
badan atau kumpulan pelajar di dalam Kampus jika
pelajar itu memegang apa-apa jawatan dalam suatu
parti politik; atau

_(d)_ terlibat dalam aktiviti parti politik di dalam Kampus.

(3) Seseorang pelajar institusi pendidikan tinggi swasta dan
mana-mana persatuan, pertubuhan, badan atau kumpulan pelajar
institusi pendidikan tinggi swasta yang ditubuhkan oleh, di
bawah atau mengikut perlembagaan, tidak boleh menyatakan
atau melakukan apa-apa jua yang boleh semunasabahnya


-----

_Institusi Pendidikan Tinggi Swasta (Pindaan)_ 3

ditafsirkan sebagai menyatakan sokongan kepada atau simpati
dengan atau bangkangan terhadap—

_(a)_ mana-mana persatuan, pertubuhan, badan atau kumpulan

orang yang menyalahi undang-undang, sama ada di
dalam atau di luar Malaysia; atau

_(b)_ mana-mana persatuan, pertubuhan, badan atau kumpulan

orang yang ditetapkan oleh Ketua Pendaftar dan
dinyatakan secara bertulis kepada ketua eksekutif
institusi pendidikan tinggi swasta itu oleh Ketua
Pendaftar sebagai tidak sesuai demi kepentingan dan
kesentosaan pelajar atau institusi pendidikan tinggi
swasta itu.

(4) Walau apa pun subseksyen (3), seseorang pelajar institusi
pendidikan tinggi swasta tidak boleh dihalang daripada—

_(a)_ membuat pernyataan mengenai sesuatu perkara akademik

yang berhubungan dengan perkara yang pelajar itu
terlibat dalam pengajian atau penyelidikannya; atau

_(b)_ menyatakan pendirian mengenai perkara yang disebut

dalam perenggan (a) dalam sesuatu seminar, simposium
atau majlis seumpamanya yang tidak dianjurkan atau
ditaja oleh mana-mana persatuan, pertubuhan, badan
atau kumpulan orang yang menyalahi undang-undang,
sama ada di dalam atau di luar Malaysia, atau manamana persatuan, pertubuhan, badan atau kumpulan
orang yang ditetapkan oleh Ketua Pendaftar di bawah
perenggan (3)(b) sebagai tidak sesuai demi kepentingan
dan kesentosaan pelajar atau institusi pendidikan tinggi
swasta itu.

(5) Ketua eksekutif institusi pendidikan tinggi swasta
hendaklah mematuhi arahan Ketua Pendaftar dalam mengawal
selia aktiviti pelajar atau persatuan, pertubuhan, badan atau
kumpulan pelajar institusi pendidikan tinggi swasta di dalam
Kampus.

(6) Mana-mana institusi pendidikan tinggi swasta

yang tidak mematuhi arahan Ketua Pendaftar di bawah
subseksyen (5) melakukan suatu kesalahan dan boleh,
apabila disabitkan, didenda tidak melebihi lima puluh ribu
ringgit.”.


-----

4 _Rang Undang-Undang_

**Kecualian**

**4. (1) Semua tindakan tatatertib yang belum selesai di bawah**
subseksyen 47(4) Akta ibu yang berhubungan dengan perkara yang
disebut dalam subperenggan 47(1)(a)(i) dan perenggan 47(1c)(a)
Akta ibu terhadap mana-mana pelajar institusi pendidikan tinggi
swasta hendaklah, pada tarikh permulaan kuat kuasa Akta ini,
dihentikan.

(2) Semua tindakan yang belum selesai di bawah seksyen 49

Akta ibu yang berhubungan dengan perkara yang disebut dalam
perenggan 47(1c)(a) Akta ibu terhadap mana-mana pertubuhan, badan
atau kumpulan pelajar institusi pendidikan tinggi swasta hendaklah,
pada tarikh permulaan kuat kuasa Akta ini, dihentikan.

HURAIAN

Rang Undang-Undang ini bertujuan untuk meminda Akta Institusi Pendidikan
Tinggi Swasta 1996 (“Akta 555”).

2. _Fasal 1_ mengandungi tajuk ringkas dan peruntukan mengenai tarikh
permulaan kuat kuasa Akta yang dicadangkan.

3. Fasal 2 bertujuan untuk meminda seksyen 2 Akta 555 untuk memasukkan
takrif baru “Kampus” untuk memperjelaskan parameter institusi pendidikan
tinggi swasta bagi maksud penjalanan hak-hak di bawah seksyen 47 baru.

4. _Fasal 3 bertujuan untuk menggantikan seksyen 47 Akta 555 dengan seksyen 47_
baru.

Subseksyen 47(1) yang dicadangkan bertujuan untuk meluaskan hak

berpersatuan pelajar untuk memasukkan hak untuk menjadi ahli mana-mana
parti politik. Seksyen 47 Akta 555 yang sedia ada tidak membenarkan pelajar
untuk menjadi ahli parti politik.

Perenggan 47(2)(a) dan (b) yang dicadangkan memperuntukkan sekatan ke

atas pelajar untuk menjadi ahli persatuan, dsb., yang menyalahi undang-undang
dan menjadi ahli persatuan, dsb., yang ditetapkan oleh Ketua Pendaftar sebagai
tidak sesuai bagi kepentingan dan kesentosaan pelajar atau institusi pendidikan
tinggi swasta. Walau bagaimanapun, penetapan oleh Ketua Pendaftar di bawah
perenggan 47(2)(b) yang dicadangkan tidak termasuk parti politik.


-----

_Institusi Pendidikan Tinggi Swasta (Pindaan)_ 5

Perenggan 47(2)(c) yang dicadangkan bertujuan untuk melarang pelajar

daripada bertanding dalam pilihan raya bagi atau memegang apa-apa jawatan
dalam mana-mana persatuan, pertubuhan, badan atau kumpulan pelajar di dalam
Kampus jika pelajar itu memegang jawatan dalam sesuatu parti politik. Larangan
ini bertujuan untuk mengekalkan keberkecualian di dalam Kampus.

Perenggan 47(2)(d) yang dicadangkan bertujuan untuk mengenakan sekatan

ke atas penglibatan pelajar dalam aktiviti parti politik di dalam Kampus.
Sekatan ini bertujuan untuk mengekalkan keberkecualian di dalam Kampus.
Walau bagaimanapun, tiada sekatan dikenakan ke atas aktiviti parti politik
pelajar di luar Kampus.

Subseksyen 47(3) yang dicadangkan bertujuan untuk meniadakan sekatan

yang dikenakan ke atas pelajar dan persatuan, pertubuhan, badan atau
kumpulan pelajar untuk menyatakan atau melakukan apa-apa jua yang boleh
semunasabahnya ditafsirkan sebagai menyatakan sokongan kepada atau simpati
dengan atau bangkangan terhadap mana-mana parti politik. Ini adalah selaras
dengan keputusan Mahkamah Rayuan dalam kes _Muhammad Hilman Idham_
_& Ors lwn Kerajaan Malaysia & Ors [2011] 9 CLJ 50. Walau bagaimanapun,_
subseksyen itu mengekalkan sekatan dalam subseksyen 47(1c) Akta 555 sedia
ada yang menetapkan pelajar dan persatuan, pertubuhan, badan atau kumpulan
pelajar tidak dibenarkan untuk menyatakan atau melakukan apa-apa jua yang
boleh semunasabahnya ditafsirkan sebagai menyatakan sokongan kepada atau
simpati dengan atau bangkangan terhadap mana-mana persatuan, pertubuhan,
dsb., yang menyalahi undang-undang dan mana-mana persatuan, pertubuhan, dsb.,
yang ditetapkan oleh Ketua Pendaftar sebagai tidak sesuai demi kepentingan
dan kesentosaan pelajar atau institusi pendidikan tinggi swasta.

Subseksyen 47(4) yang dicadangkan memperuntukkan pengecualian

kepada sekatan yang dikenakan dalam subseksyen 47(1c) yang dicadangkan
sebagaimana yang diperuntukkan di bawah seksyen 47 Akta 555 yang sedia
ada.

Subseksyen 47(5) yang dicadangkan bertujuan untuk mengenakan obligasi

ke atas ketua eksekutif untuk mematuhi arahan Ketua Pendaftar dalam mengawal
selia aktiviti pelajar, atau persatuan, pertubuhan, badan atau kumpulan pelajar
di dalam Kampus.

Subseksyen 47(6) yang dicadangkan memperuntukkan bahawa institusi

pendidikan tinggi swasta yang tidak mematuhi arahan Ketua Pendaftar yang
di bawah subseksyen (5) melakukan suatu kesalahan dan boleh didenda.

5. _Fasal 4_ bertujuan untuk mengadakan peruntukan kecualian.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam perbelanjaan
wang tambahan.

[PN(U2)2858]


-----

