---
Year: 2012
Bill: D.R.12/2012 - Rang Undang-Undang Pingat Tentera Udara (Elaun Kenangan) 2012 (Lulus)
Title: D.R.12/2012 - Rang Undang-Undang Pingat Tentera Udara (Elaun Kenangan) 2012 (Lulus)
Download URL: https://www.parlimen.gov.my/files/billindex/pdf/2012/DR122012.pdf
URL: https://www.parlimen.gov.my/files/billindex/pdf/2012/DR122012.pdf
---
---
Reading:
D.R.12/2012
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:19/04/2012
Dibentang Oleh:Y.B. Datuk Liew Vui Keong, Timbalan Menteri di Jabatan Perdana Menteri
---

_Pingat Tentera Udara (Elaun Kenangan)_ 1

**D.R. 12/2012**

RANG UNDANG-UNDANG PINGAT TENTERA UDARA
(ELAUN KENANGAN) 2012

SUSUNAN FASAL

_Fasal_

1. Tajuk ringkas dan permulaan kuat kuasa

2. Tafsiran

3. Pemberian elaun kenangan

4. Pemberhentian pemberian elaun kenangan

5. Pemberian kepada waris kadim penerima jika Bintang Kehormatan
dianugerahkan selepas kematian

6. Perdana Menteri hendaklah mengagihkan amaun yang akan dibayar

7. Elaun kenangan dan jumlah wang hendaklah dipertanggungkan pada
Kumpulan Wang Disatukan Persekutuan

8. Elaun kenangan dan jumlah wang tidak boleh diserahhakkan, dsb.


-----

_Rang Undang-Undang_


-----

_Pingat Tentera Udara (Elaun Kenangan)_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi pemberian suatu
elaun kenangan kepada penerima Bintang Kehormatan Pingat
Tentera Udara dan untuk perkara yang berkaitan.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Pingat Tentera Udara**
(Elaun Kenangan) 2012.

(2) Akta ini disifatkan telah mula berkuat kuasa pada 1 Julai
2011.

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“anak” termasuklah anak tiri dan anak yang diambil sebagai
anak angkat oleh penerima di bawah mana-mana undang-undang
bertulis yang berhubungan dengan pengangkatan;


-----

4 _Rang Undang-Undang_

“Bintang Kehormatan” ertinya Bintang Kehormatan Pingat
Tentera Udara yang dianugerahkan di bawah Statut Pingat Tentera
Udara [P.W. 4043/68];

“elaun kenangan” ertinya elaun kenangan yang diberikan di
bawah subseksyen 3(1);

“isteri” atau “suami” ertinya balu atau duda seseorang penerima
yang mati yang perkahwinan mereka diiktiraf di Malaysia sebagai
suatu perkahwinan yang sah di bawah mana-mana undang-undang
bertulis, agama atau adat;

“penerima” ertinya seseorang yang telah dianugerahi Bintang
Kehormatan;

“penjamin sosial” ertinya seseorang yang mengadakan, bukan
bagi maksud membuat keuntungan, mana-mana jaminan yang
berikut:

_(a)_ suatu jaminan untuk suatu pinjaman, biasiswa atau
pemberian bagi maksud pendidikan atau penyelidikan;

_(b)_ suatu jaminan untuk suatu transaksi sewa beli suatu kenderaan
untuk kegunaan peribadi atau bukan perniagaan;

_(c)_ suatu jaminan untuk suatu transaksi pinjaman perumahan
semata-mata untuk kediaman persendirian.

**Pemberian elaun kenangan**

**3. (1) Maka bolehlah diberikan suatu elaun kenangan sebanyak**
satu ribu ringgit sebulan kepada seseorang penerima Bintang
Kehormatan, dan jika Bintang Kehormatan itu dianugerahkan
kepada penerima itu lebih daripada sekali, maka bolehlah diberikan
suatu elaun kenangan yang berasingan sebanyak satu ribu ringgit
sebulan kepadanya berkenaan dengan setiap Bintang Kehormatan
yang dianugerahkan kepadanya.

(2) Elaun kenangan hanya akan dibayar kepada seseorang
penerima yang masih hidup pada permulaan kuat kuasa Akta
ini.

(3) Elaun kenangan hendaklah dibayar secara tunggakan tidak
lebih awal daripada penghujung setiap bulan.


-----

_Pingat Tentera Udara (Elaun Kenangan)_ 5

(4) Jika Bintang Kehormatan dianugerahkan sebelum permulaan
kuat kuasa Akta ini, elaun kenangan hendaklah dibayar kepada
penerima, dalam apa-apa keadaan, mulai dari bulan permulaan
kuat kuasa Akta ini.

(5) Jika Bintang Kehormatan dianugerahkan pada atau selepas
permulaan kuat kuasa Akta ini, elaun kenangan hendaklah dibayar
kepada penerima mulai dari bulan yang Bintang Kehormatan itu
dianugerahkan kepadanya.

**Pemberhentian pemberian elaun kenangan**

**4. (1) Pemberian suatu elaun kenangan hendaklah terhenti—**

_(a)_ sekiranya penerima mati;

_(b)_ sekiranya penerima disabitkan atas mana-mana kesalahan
oleh suatu mahkamah di dalam Persekutuan;

_(c)_ sekiranya penerima diperintahkan oleh suatu mahkamah
di dalam Persekutuan dalam mana-mana tindakan sivil
untuk membayar suatu amaun yang melebihi dua ribu
ringgit; atau

_(d)_ apabila penganugerahan Bintang Kehormatan itu dibatalkan
atau diungkaikan mengikut seksyen VI Statut Pingat
Tentera Udara.

(2) Tiada elaun kenangan akan dibayar mulai—

_(a)_ dari bulan yang dalamnya kematian penerima itu
berlaku;

_(b)_ dari bulan yang hukuman bagi suatu kesalahan dikenakan
ke atas penerima;

_(c)_ dari bulan yang perintah yang disebut dalam perenggan (1)(c)
dikenakan ke atas penerima; atau

_(d)_ dari bulan yang penganugerahan Bintang Kehormatan itu
dibatalkan atau diungkaikan,

mengikut mana-mana yang berkenaan.


-----

6 _Rang Undang-Undang_

(3) Sekiranya ada suatu rayuan terhadap mana-mana hukuman
atau perintah yang disebut dalam perenggan (1)(b) atau _(c)_ oleh
penerima, elaun kenangan tidak akan dibayar mulai dari bulan
yang hukuman atau perintah itu disahkan atas rayuan itu.

(4) Sekiranya penerima itu menerima suatu pengampunan bebas
berkenaan dengan sabitan itu yang disebut dalam perenggan (1)(b),
atau sekiranya Bintang Kehormatan yang dibatalkan atau yang
diungkaikan itu diberikan semula kepadanya, elaun kenangan
hendaklah diberikan semula kepadanya mulai dari bulan yang
pengampunan bebas itu diterima atau Bintang Kehormatan itu
diberikan semula.

(5) Perenggan (1)(c) tidaklah terpakai bagi seseorang penerima
jika perintah mahkamah terhadapnya dibuat dalam kapasitinya
sebagai seorang penjamin sosial.

**Pemberian kepada waris kadim penerima jika Bintang**
**Kehormatan dianugerahkan selepas kematian**

**5. Jika Bintang Kehormatan dianugerahkan selepas permulaan kuat**
kuasa Akta ini kepada seseorang yang telah mati, maka bolehlah
diberikan suatu jumlah wang sebanyak sepuluh ribu ringgit hanya
sekali—

_(a)_ kepada isteri atau isteri-isteri atau suami dan anak-anak
penerima yang mati yang masih hidup pada tarikh
penganugerahan Bintang Kehormatan itu;

_(b)_ sekiranya pada tarikh penganugerahan Bintang Kehormatan
itu tiada isteri atau suami atau anak penerima yang mati
yang masih hidup, kepada ibu bapa atau ibu atau bapa
penerima yang mati yang masih hidup pada tarikh itu;
atau

_(c)_ sekiranya pada tarikh penganugerahan Bintang Kehormatan
itu tiada isteri atau suami, anak atau ibu atau bapa
penerima yang mati itu yang masih hidup, kepada datuk
nenek atau datuk atau nenek penerima yang mati yang
masih hidup pada tarikh itu.


-----

_Pingat Tentera Udara (Elaun Kenangan)_ 7

**Perdana Menteri hendaklah mengagihkan amaun yang akan**
**dibayar**

**6. Amaun yang akan dibayar kepada isteri atau isteri-isteri atau**
suami, anak-anak, ibu bapa atau datuk nenek, mengikut manamana yang berkenaan, di bawah seksyen 5 hendaklah mengikut
apa-apa perkadaran yang ditentukan oleh Perdana Menteri.

**Elaun kenangan dan jumlah wang hendaklah dipertanggungkan**
**pada Kumpulan Wang Disatukan Persekutuan**

**7. Elaun kenangan dan jumlah wang yang diberikan di bawah**
Akta ini hendaklah dipertanggungkan pada Kumpulan Wang
Disatukan Persekutuan.

**Elaun kenangan dan jumlah wang tidak boleh diserahhakkan,**
**dsb.**

**8. Apa-apa elaun kenangan atau jumlah wang yang diberikan**
di bawah Akta ini tidaklah boleh diserahhakkan, dipindahkan
hakmilik, ditahan, diasingkan atau dilevi berkenaan dengan apaapa tuntutan.

HURAIAN

Rang Undang-Undang Pingat Tentera Udara (Elaun Kenangan) 2012 (“Akta
yang dicadangkan”) bertujuan untuk mengadakan peruntukan bagi pemberian
suatu elaun kenangan kepada penerima Bintang Kehormatan Pingat Tentera
Udara dan untuk perkara yang berkaitan.

2. _Fasal 1 mengandungi tajuk ringkas dan peruntukan permulaan kuat kuasa_
Akta yang dicadangkan.

3. _Fasal 2 mengandungi takrif beberapa ungkapan yang digunakan dalam_
Akta yang dicadangkan.

4. _Fasal 3 bertujuan untuk mengadakan peruntukan bagi pemberian suatu_
elaun kenangan sebanyak satu ribu ringgit sebulan kepada penerima Bintang
Kehormatan Pingat Tentera Udara yang masih hidup pada permulaan kuat
kuasa Akta yang dicadangkan.


-----

8 _Rang Undang-Undang_

5. _Fasal 4 bertujuan untuk mengadakan peruntukan bagi pemberhentian_
pemberian elaun kenangan dan pemberian semula elaun kenangan apabila
berlakunya perkara yang dinyatakan dalamnya.

6. _Fasal 5 bertujuan untuk mengadakan peruntukan bagi pemberian wang_
sejumlah sepuluh ribu ringgit sekali sahaja kepada waris kadim seseorang
penerima jika Bintang Kehormatan Pingat Tentera Udara dianugerahkan selepas
permulaan kuat kuasa Akta yang dicadangkan kepada seseorang penerima yang
telah mati.

7. Fasal 6 memberi Perdana Menteri kuasa untuk mengagihkan amaun yang
akan dibayar kepada waris kadim seseorang penerima yang diberi Bintang
Kehormatan selepas kematiannya.

8. _Fasal 7 memperuntukkan bahawa elaun kenangan dan jumlah wang yang_
diberikan di bawah Akta yang dicadangkan hendaklah dipertanggungkan pada
Kumpulan Wang Disatukan Persekutuan.

9. _Fasal 8 memperuntukkan bahawa elaun kenangan atau jumlah wang yang_
diberikan di bawah Akta yang dicadangkan tidaklah boleh diserahhakkan,
dipindahkan hakmilik, dsb.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya tidak dapat ditentukan sekarang ini.

[PN(U2)2816]


-----

