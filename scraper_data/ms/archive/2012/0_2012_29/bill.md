---
Year: 2012
Bill: D.R.30/2012 - Rang Undang-Undang Perubatan Tradisional dan Komplementari 2012 (Lulus)
Title: D.R.30/2012 - Rang Undang-Undang Perubatan Tradisional dan Komplementari 2012 (Lulus)
Download URL: https://www.parlimen.gov.my/files/billindex/pdf/2012/DR302012.pdf
URL: https://www.parlimen.gov.my/files/billindex/pdf/2012/DR302012.pdf
---
---
Reading:
D.R.30/2012
Bacaan Pertama Pada:13/06/2012
Bacaan Kedua Pada:24/12/2012
Dibentang Oleh:Y.B. Dato' Sri Liow Tiong Lai, Menteri Kesihatan
Diluluskan Pada:26/09/2012
Dibentang Oleh:
---

_Perubatan Tradisional dan Komplementari_

**D.R. 30/2012**

RANG UNDANG-UNDANG PERUBATAN TRADISIONAL
DAN KOMPLEMENTARI 2012

SUSUNAN FASAL

BAHAGIAN I

PERMULAAN

_Fasal_

1. Tajuk ringkas dan permulaan kuat kuasa

2. Ketidakpakaian

3. Tafsiran

BAHAGIAN II

MAJLIS PERUBATAN TRADISIONAL DAN KOMPLEMENTARI

4. Penubuhan Majlis

5. Fungsi dan kuasa Majlis

6. Keanggotaan Majlis

7. Pengosongan jawatan

8. Anggota silih ganti

9. Mesyuarat Majlis

10. Kuorum Mesyuarat Majlis

11. Pengundian

12. Tatacara Majlis

13. Kesahan tindakan dan prosiding

14. Penasihat

15. Elaun

16. Setiausaha Majlis dan pegawai lain

17. Pewakilan fungsi


-----

_Rang Undang-Undang_

BAHAGIAN III

PENTADBIRAN AM

BAHAGIAN IV


_Fasal_

18. Pendaftar

19. Daftar


PENDAFTARAN PENGAMAL PERUBATAN TRADISIONAL DAN
KOMPLEMENTARI

20. Bidang amalan diiktiraf

21. Pengamal boleh mengamal bidang amalan diiktiraf sahaja

22. Pendaftaran sementara

23. Pengamal berdaftar

24. Perakuan pengamalan sementara

25. Kesan tidak didaftarkan

26. Perakuan pengamalan pengamal berdaftar

27. Pembatalan pendaftaran

28. Pendaftaran semula

BAHAGIAN V

KEWAJIPAN DAN TANGGUNGJAWAB PENGAMAL BERDAFTAR

29. Penggunaan gelaran dan singkatan

30. Kewajipan untuk merujukkan pesakit kepada pengamal perubatan atau
pengamal pergigian

31. Kewajipan untuk melaporkan wabak atau penularan penyakit setempat
lain, dsb., kepada Pendaftar

32. Penggunaan peranti perubatan

33. Pengiklanan dan promosi

34. Pengamal berdaftar boleh diperbadan

35. Piawai amalan mandatori dalam kod tadbir urus dan kod amalan


-----

_Perubatan Tradisional dan Komplementari_ 3

BAHAGIAN VI

PROSIDING TATATERTIB

_Fasal_

36. Bidang kuasa tatatertib Majlis

37. Hukuman tatatertib

38. Rayuan terhadap perintah Majlis

39. Kemasukan semula nama dalam daftar

BAHAGIAN VII

HAK PESAKIT

40. Hak pesakit

41. Perkhidmatan penyelesaian pertikaian

BAHAGIAN VIII

BADAN PENGAMAL PERUBATAN TRADISIONAL DAN KOMPLEMENTARI

42. Penetapan dan pembatalan penetapan badan pengamal

43. Fungsi badan pengamal ditetapkan

44. Rangka pengawalseliaan kendiri apabila badan pengamal sudah
bersedia

45. Pengawasan oleh Majlis

46. Kesan pembatalan penetapan

47. Penyediaan kod tadbir urus dan kod amalan

BAHAGIAN IX

PENGUATKUASAAN

48. Pegawai diberi kuasa

49. Kad kuasa

50. Kuasa untuk menyiasat

51. Perintah berhenti

52. Perintah penutupan

53. Memeriksa dan merampas dengan waran

54. Kuasa untuk memasuki premis

55. Kuasa untuk mengambil sampel


-----

_Rang Undang-Undang_

_Fasal_

56. Capaian kepada data berkomputer

57. Permulaan pendakwaan

58. Senarai dokumen, rekod, dsb., yang dirampas

59. Pelepasan dokumen, rekod, dsb., yang dirampas

BAHAGIAN X

AM

60. Kuasa untuk membuat peraturan-peraturan

61. Penalti untuk perundangan subsidiari

62. Kesalahan oleh badan korporat

BAHAGIAN XI

PERUNTUKAN PERALIHAN

63. Peralihan


-----

_Perubatan Tradisional dan Komplementari_ 5

RANG UNDANG-UNDANG

_b e r n a m a_

Suatu Akta untuk mengadakan peruntukan bagi penubuhan
Majlis Perubatan Tradisional dan Komplementari bagi mengawal
selia perkhidmatan perubatan tradisional dan komplementari
di Malaysia dan bagi mengadakan peruntukan bagi perkara-perkara
yang berkaitan dengannya.

[ ]

**DIPERBUAT** oleh Parlimen Malaysia seperti yang berikut:

BAHAGIAN I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Perubatan Tradisional**
dan Komplementari 2012.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta, dan Menteri_
boleh menetapkan tarikh yang berlainan bagi permulaan kuat
kuasa peruntukan yang berlainan dalam Akta ini.

**Ketidakpakaian**

**2. Akta Kemudahan dan Perkhidmatan Jagaan Kesihatan Swasta**
1998 [Akta 586] tidak boleh terpakai bagi amalan perubatan
tradisional dan komplementari termasuk penggunaan mana-mana
premis, bangunan atau kemudahan untuk amalan perubatan itu.


-----

6 _Rang Undang-Undang_

**Tafsiran**

**3. Dalam Akta ini, melainkan jika konteksnya menghendaki**
makna yang lain—

“amalan perubatan tradisional dan komplementari” ertinya
suatu bentuk amalan yang berkaitan dengan kesihatan bertujuan
untuk mencegah, merawat atau mengurus penyakit atau sakit
atau memelihara kesejahteraan fizikal dan mental individu dan
termasuk amalan seperti perubatan tradisional Melayu, perubatan
tradisional Cina, perubatan tradisional India, homeopati, dan
terapi komplementari, tetapi tidak termasuk amalan perubatan
dan pergigian yang masing-masing digunakan oleh pengamal
perubatan dan pengamal pergigian;

“badan pengamal ditetapkan” ertinya badan pengamal bidang
amalan diiktiraf yang ditetapkan oleh Menteri di bawah seksyen 42;

“bidang amalan” ertinya suatu bidang, lapangan, kepakaran atau
perkara yang tertentu dalam amalan perubatan tradisional dan
komplementari dan termasuk subbidang, sublapangan, subkepakaran
atau subperkara;

“bidang amalan diiktiraf” ertinya bidang amalan yang diiktiraf
oleh Menteri di bawah seksyen 20;

“ditetapkan”, jika tiada cara disebutkan, ertinya ditetapkan
melalui peraturan-peraturan yang dibuat di bawah Akta ini;

“Ketua Pengarah” dan “Timbalan Ketua Pengarah” ertinya
Ketua Pengarah Kesihatan Malaysia dan Timbalan Ketua Pengarah
Kesihatan Malaysia, masing-masingnya;

“Majlis” ertinya Majlis Perubatan Tradisional dan Komplementari
yang ditubuhkan di bawah seksyen 4;

“maklumat pesakit” ertinya data peribadi seseorang pesakit,
seperti nama, umur, alamat, keadaan fizikal dan mental dan
maklumat kewangan;


-----

_Perubatan Tradisional dan Komplementari_ 7

“Menteri” ertinya Menteri yang dipertanggungkan dengan
tanggungjawab bagi kesihatan;

“pegawai diberi kuasa” ertinya mana-mana orang yang diberi
kuasa oleh Menteri di bawah seksyen 48;

“pengamal” ertinya pengamal perubatan tradisional dan
komplementari;

“pengamal berdaftar” ertinya pengamal yang berdaftar di bawah
seksyen 23;

“pengamal berdaftar sementara” ertinya seseorang yang
telah didaftarkan secara sementara sebagai pengamal di bawah
seksyen 22;

“pengamal perubatan” ertinya pengamal yang disebut dalam
Akta Perubatan 1971 [Akta 50];

“pengamal pergigian” mempunyai erti yang diberikan kepadanya
dalam Akta Pergigian 1971 [Akta 51];

“Pengerusi” ertinya Pengerusi Majlis yang dilantik di bawah
subseksyen 6(2);

“pesakit” ertinya individu yang mengambil pengamal berdaftar
untuk memberikan perkhidmatan perubatan tradisional dan
komplementari untuk kesejahteraan dirinya atau sebagai suatu
rawatan apa-apa penyakit atau sakit;

“Setiausaha” ertinya Setiausaha Majlis yang dilantik di bawah
seksyen 16.

BAHAGIAN II

MAJLIS PERUBATAN TRADISIONAL DAN KOMPLEMENTARI

**Penubuhan Majlis**

**4. Suatu majlis dinamakan “Majlis Perubatan Tradisional dan**
Komplementari” ditubuhkan bagi maksud Akta ini.


-----

8 _Rang Undang-Undang_

**Fungsi dan kuasa Majlis**

**5. Majlis hendaklah mempunyai fungsi yang berikut:**

_(a)_ menasihati Menteri mengenai perkara dasar negara yang
berhubungan dengan amalan perubatan tradisional dan
komplementari;

_(b)_ menetapkan kelayakan yang dikehendaki bagi setiap bidang
amalan;

_(c)_ mengiktiraf apa-apa kelayakan yang diberikan oleh manamana institusi pengajian tinggi yang ditubuhkan di bawah
mana-mana undang-undang bertulis di Malaysia atau
mana-mana institusi pengajian tinggi yang diiktiraf dan
dibenarkan oleh mana-mana negara di luar Malaysia,
bagi maksud pendaftaran di bawah Akta ini;

_(d)_ menentukan kelayakan akademik yang sesuai atau perakuan
kemahiran yang diiktiraf yang dikeluarkan menurut Akta
Pembangunan Kemahiran Kebangsaan 2006 [Akta 652]
yang perlu sebelum seseorang boleh memohon untuk
menjadi seorang pengamal berdaftar;

_(e)_ menentukan perantisan yang perlu dan latihan yang
dikehendaki termasuk kaedah-kaedah untuk menjalani
perantisan, skop tanggungjawab perantisan dan penjalanan
atau aktiviti yang dibenarkan bagi perantisan, tempoh
perantisan dan kelayakan perantisan lanjutan;

_(f)_ mendaftarkan individu yang menyediakan perkhidmatan
perubatan tradisional dan komplementari kepada orang
ramai;

_(g)_ mengeluarkan perakuan amalan kepada pengamal berdaftar
yang memenuhi syarat-syarat yang ditetapkan dan telah
membayar fi yang ditetapkan;

_(h)_ mengadakan kod tatakelakuan profesional, kaedah-kaedah
yang berhubungan dengan tatakelakuan profesional
pengamal berdaftar, termasuk penalti bagi pelanggaran
kod atau kaedah-kaedah itu;

_(i)_ membangunkan, menjalankan, menetapkan dan memberi
mandat bagi apa-apa perkara yang berkaitan atau
berhubungan dengan amalan perubatan tradisional dan
komplementari atau profesionalisme amalan itu;


-----

_Perubatan Tradisional dan Komplementari_ 9

_(j)_ menentukan, menyediakan dan mentadbir tatacara dan
proses aduan;

_(k)_ mengadakan kaedah-kaedah yang berdasarkannya pengamal
berdaftar merujukkan pesakit mereka kepada pengamal
perubatan atau pengamal pergigian, mengikut mana-mana
yang berkenaan;

_(l)_ mendapatkan maklumat yang berkaitan daripada pengamal,
dan memberikan itu kepada Menteri;

_(m)_ menjalankan mana-mana fungsi yang ditentukan oleh Akta
ini; dan

_(n)_ menjalankan segala aktiviti lain yang diarahkan oleh
Menteri dan arahan itu hendaklah selaras dengan maksud
Akta ini.

**Keanggotaan Majlis**

**6. (1) Majlis hendaklah terdiri daripada anggota yang berikut yang**
hendaklah dilantik oleh Menteri atas syor Ketua Pengarah:

_(a) tidak lebih daripada tiga wakil dari Kementerian_
Kesihatan;

_(b)_ dua wakil dari mana-mana universiti tempatan yang
mempunyai kepakaran dalam bidang perubatan tradisional
dan komplementari;

_(c)_ tidak lebih daripada tiga pengamal berdaftar dalam
perkhidmatan awam;

_(d)_ tidak lebih daripada lapan individu dari amalan swasta
yang mewakili badan pengamal perubatan tradisional
dan komplementari yang ditetapkan di Malaysia; dan

_(e)_ lima individu yang mempunyai pengalaman dan kepakaran
yang layak dalam industri yang berkaitan.

(2) Ketua Pengarah hendaklah menjadi Pengerusi Majlis.

(3) Anggota Majlis hendaklah, tertakluk kepada apa-apa syarat
sebagaimana yang ditetapkan dalam surat cara pelantikannya,
melainkan jika dia meletakkan jawatannya terlebih dahulu,
memegang jawatan selama suatu tempoh yang tidak melebihi tiga
tahun dan layak untuk dilantik semula.


-----

10 _Rang Undang-Undang_

(4) Pelantikan mana-mana anggota Majlis boleh, pada bila-bila
masa, dibatalkan oleh Menteri jika orang itu didapati oleh Menteri
tidak lagi layak dan sesuai setelah mengambil kira—

_(a)_ kejujurannya yang tidak diragui, kecekapannya dan
kewibawaan pertimbangannya dalam memenuhi
tanggungjawab sebagai anggota Majlis; atau

_(b)_ ketekunannya dalam memenuhi atau yang memungkinkannya
memenuhi tanggungjawab sebagai anggota Majlis.

(5) Tiap-tiap anggota Majlis hendaklah menumpukan masa kepada
urusan Majlis sebagaimana yang diperlukan untuk melaksanakan
tugas secara berkesan.

(6) Anggota Majlis boleh pada bila-bila masa meletakkan
jawatan dengan memberi notis bertulis kepada Menteri dan
sesalinan notis itu kepada Majlis.

**Pengosongan Jawatan**

**7. (1) Jawatan anggota Majlis menjadi kosong jika—**

_(a) dia mati;_

_(b)_ telah dibuktikan terhadapnya, atau dia telah disabitkan
atas, suatu pertuduhan berkenaan dengan—

(i) suatu kesalahan yang melibatkan fraud, kecurangan
atau keburukan akhlak;

(ii) suatu kesalahan di bawah mana-mana undangundang yang berkaitan dengan rasuah; atau

(iii) apa-apa kesalahan lain yang boleh dihukum dengan
pemenjaraan (sama ada penjara sahaja atau sebagai
tambahan kepada atau sebagai ganti denda) selama
lebih dari dua tahun;

_(c) dia menjadi bankrap;_

_(d)_ dia tidak sempurna akal atau selainnya tidak berupaya
untuk menunaikan kewajipan-kewajipannya;

_(e)_ dia tidak menghadiri mesyuarat Majlis tiga kali berturutturut tanpa kebenaran daripada Pengerusi;


-----

_Perubatan Tradisional dan Komplementari_ 11

_(f) pelantikannya telah dibatalkan oleh Menteri; atau_

_(g) peletakan jawatannya telah diterima oleh Menteri._

(2) Jika jawatan seorang anggota Majlis menjadi kosong menurut
subseksyen (1), Menteri boleh melantik mana-mana orang yang
difikirkan sesuai olehnya untuk mengisi kekosongan itu bagi baki
tempoh yang dikosongkan oleh anggota itu.

(3) Apa-apa tempoh pelantikan yang dibuat di bawah
subseksyen (2) tidak boleh diambil kira dalam pengiraan tempoh
pelantikan seorang anggota di bawah subseksyen 6(3).

**Anggota silih ganti**

**8. (1) Menteri boleh melantik berkenaan dengan setiap anggota**
yang dilantik di bawah subseksyen 6(1) seorang anggota silih
ganti yang sama layak dengan anggota itu.

(2) Timbalan Ketua Pengarah yang bertanggungjawab ke atas
perkhidmatan perubatan tradisional dan komplementari hendaklah
menjadi Pengerusi silih ganti.

(3) Anggota silih ganti boleh menghadiri mesyuarat Majlis bagi
menggantikan anggota apabila anggota itu tidak dapat hadir atas
apa-apa sebab.

(4) Anggota silih ganti yang menghadiri mana-mana mesyuarat
Majlis hendaklah bagi segala maksud disifatkan sebagai anggota
Majlis.

(5) Anggota silih ganti hendaklah, melainkan jika dia melepaskan
keanggotaannya terlebih dahulu atau pelantikannya dibatalkan
terlebih dahulu, terhenti daripada menjadi anggota silih ganti
apabila anggota yang berkenaan dengannya menjadi anggota silih
ganti terhenti menjadi anggota Majlis.

**Mesyuarat Majlis**

**9. (1) Tertakluk kepada subseksyen (2), Pengerusi hendaklah**
mempengerusikan semua mesyuarat Majlis.


-----

12 _Rang Undang-Undang_

(2) Pengerusi silih ganti hendaklah mempengerusikan mesyuarat
Majlis semasa ketiadaan Pengerusi.

(3) Majlis hendaklah bermesyuarat sekurang-kurangnya dua
kali setahun.

(4) Pengerusi boleh memanggil mesyuarat Majlis dari semasa
ke semasa jika ada keperluan untuk berbuat demikian.

(5) Anggota Majlis boleh memanggil mesyuarat Majlis dengan
menghantar suatu notis panggilan kepada Setiausaha mengikut
subseksyen (6).

(6) Notis panggilan di bawah subseksyen (5) hendaklah
mengandungi tandatangan sekurang-kurangnya tiga anggota Majlis
dan hendaklah menyatakan perkara-perkara yang akan dibincangkan
dan diputuskan oleh Majlis.

**Kuorum mesyuarat Majlis**

**10.** Kuorum semua mesyuarat Majlis hendaklah seramai sebelas
anggota.

**Pengundian**

**11.** (1) Tiap-tiap anggota yang menghadiri mesyuarat Majlis
hendaklah mempunyai satu undi.

(2) Jika mengenai apa-apa soalan yang akan ditentukan oleh
Majlis terdapat persamaan undi, Pengerusi atau, jika beliau tidak
hadir, Pengerusi silih ganti, hendaklah mempunyai undi pemutus
sebagai tambahan kepada undi biasanya.

(3) Segala perkara yang hendak diputuskan oleh Majlis hendaklah
diputuskan dengan undi majoriti.

**Tatacara Majlis**

**12. Majlis hendaklah menentukan tatacaranya sendiri.**


-----

_Perubatan Tradisional dan Komplementari_ 13

**Kesahan tindakan dan prosiding**

**13. Tiada tindakan atau prosiding yang diambil di bawah Akta**
ini boleh dipersoalkan atas alasan—

_(a)_ apa-apa kekosongan dalam keanggotaan, atau apa-apa
kecacatan dalam penubuhan Majlis; atau

_(b)_ apa-apa peninggalan, kecacatan atau ketidakteraturan yang
tidak menyentuh merit sesuatu kes.

**Penasihat**

**14. (1) Majlis boleh melantik mana-mana orang yang difikirkan**
perlu oleh Majlis sebagai penasihat bagi maksud menasihati Majlis
dalam apa-apa perkara berkaitan dengan fungsi Majlis.

(2) Majlis boleh menjemput mana-mana penasihat atau manamana orang lain untuk menghadiri apa-apa mesyuarat atau
pertimbangtelitian Majlis bagi maksud menasihatinya mengenai
apa-apa perkara dalam perbincangan, tetapi mana-mana orang
yang hadir sedemikian tidak mempunyai hak untuk mengundi
dalam mesyuarat atau pertimbangtelitian itu.

**Elaun**

**15. Anggota Majlis, penasihat dan mana-mana orang lain**
yang dijemput untuk menghadiri mana-mana mesyuarat atau
pertimbangtelitian Majlis hendaklah dibayar elaun yang ditentukan
oleh Menteri.

**Setiausaha Majlis dan pegawai lain**

**16. (1) Menteri hendaklah menetapkan seorang pegawai awam,**
yang disyorkan oleh Ketua Pengarah, sebagai Setiausaha Majlis
untuk membantu Majlis menjalankan fungsinya di bawah Akta
ini.

(2) Menteri boleh menetapkan apa-apa bilangan pegawai awam
lain, yang disyorkan oleh Ketua Pengarah, untuk membantu
Setiausaha menjalankan fungsinya.


-----

14 _Rang Undang-Undang_

(3) Bagi maksud Akta ini, Setiausaha dan pegawai yang
ditetapkan di bawah subseksyen (2) hendaklah disifatkan sebagai
pegawai Majlis.

**Pewakilan fungsi**

**17. (1) Majlis boleh, dengan kelulusan Menteri, tertakluk kepada**
apa-apa syarat, had atau sekatan, mewakilkan mana-mana fungsinya
sebagaimana yang sesuai secara bertulis kepada—

_(a)_ mana-mana badan pengamal ditetapkan; atau

_(b)_ mana-mana orang yang difikirkan layak oleh Majlis.

(2) Apa-apa fungsi yang diwakilkan di bawah subseksyen (1)
hendaklah dilaksanakan dan dijalankan atas nama dan bagi pihak
Majlis.

(3) Majlis hendaklah merekodkan semua pewakilan fungsi,
termasuk apa-apa pembatalan atau pindaan pewakilan, dalam
suatu daftar.

(4) Majlis hendaklah menyediakan perkara tentang semua
pewakilan yang dibuat untuk orang awam.

(5) Pewakilan di bawah seksyen ini tidak menghalang Majlis
daripada melaksanakan atau menjalankan sendiri pada bila-bila
masa fungsi yang diwakilkan sedemikian.

BAHAGIAN III

PENTADBIRAN AM

**Pendaftar**

**18.** (1) Bagi maksud Akta ini, Setiausaha Majlis hendaklah
menjadi Pendaftar.

(2) Pendaftar hendaklah dibantu oleh apa-apa bilangan pegawai
sebagaimana yang perlu bagi pelaksanaan fungsi dan tugasnya.


-----

_Perubatan Tradisional dan Komplementari_ 15

(3) Majlis boleh melantik seseorang untuk bertindak sebagai
Pendaftar semasa Pendaftar tiada di Malaysia atau tidak berkeupayaan
kerana sakit atau selainnya.

**Daftar**

**19. (1) Pendaftar hendaklah menyenggara apa-apa daftar**
sebagaimana yang dikehendaki di bawah Akta ini dalam keduadua bentuk fizikal dan elektronik.

(2) Mana-mana orang boleh, apabila membayar fi yang ditetapkan,
memeriksa dan membuat salinan atau cabutan butiran dari manamana daftar.

(3) Jika seseorang meminta supaya suatu salinan diberikan
melalui media elektronik, Pendaftar boleh memberi maklumat
yang berkaitan selepas pembayaran fi yang ditetapkan—

_(a)_ melalui alat pemprosesan data; atau

_(b) melalui penghantaran elektronik._

(4) Daftar yang disenggara di bawah Akta ini hendaklah
disifatkan sebagai suatu dokumen awam dalam pengertian Akta
Keterangan 1950 [Akta 56].

BAHAGIAN IV

PENDAFTARAN PENGAMAL PERUBATAN TRADISIONAL DAN
KOMPLEMENTARI

**Bidang amalan diiktiraf**

**20. (1) Majlis hendaklah, dari semasa ke semasa, mengenal**
pasti bidang amalan yang perlu dilaksanakan di Malaysia, dan
hendaklah membuat syor kepada Menteri supaya bidang amalan
itu ditetapkan sebagai bidang amalan diiktiraf.

(2) Menteri boleh, selepas mempertimbangkan syor Majlis,
melalui perintah yang disiarkan dalam Warta, menetapkan bidang
amalan itu sebagai bidang amalan diiktiraf.


-----

16 _Rang Undang-Undang_

**Pengamal boleh mengamal bidang amalan diiktiraf sahaja**

**21. (1) Tiada seorang pun boleh mengamal apa-apa bidang**
amalan yang bukan bidang amalan diiktiraf.

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan—

_(a)_ berkenaan dengan kesalahan pertama, didenda tidak melebihi
tiga puluh ribu ringgit atau dipenjarakan untuk suatu
tempoh tidak melebihi dua tahun atau kedua-duanya;
dan

_(b)_ berkenaan dengan kesalahan seterusnya, didenda tidak
melebihi lima puluh ribu ringgit atau dipenjarakan
untuk suatu tempoh tidak melebihi tiga tahun atau
kedua-duanya.

**Pendaftaran sementara**

**22.** (1) Seseorang yang berhasrat untuk mengamal perubatan
tradisional dan komplementari dalam mana-mana bidang amalan
diiktiraf hendaklah memohon kepada Majlis untuk didaftarkan
secara sementara sebagai pengamal dengan menghantar borang
yang ditetapkan kepada Pendaftar dan hendaklah memenuhi apa-apa
kelayakan yang ditentukan oleh Majlis bagi bidang amalan
diiktiraf itu.

(2) Majlis boleh menolak untuk mendaftarkan secara sementara
pemohon di bawah subseksyen (1).

(3) Jika Majlis menolak untuk mendaftarkan pemohon secara
sementara, pemohon berkenaan boleh merayu terhadap keputusan
itu kepada Menteri dalam masa empat belas hari dari tarikh
pemohon diberitahu tentang penolakan tersebut.

(4) Menteri hendaklah membuat keputusan dalam masa tujuh
hari dari penerimaan rayuan dan keputusan Menteri adalah
muktamad.

(5) Pengamal berdaftar sementara hendaklah menjalani kursus
latihan selama tidak kurang daripada satu tahun dengan mana-mana
hospital atau institusi di Malaysia yang diluluskan oleh Majlis
untuk membolehkannya didaftarkan di bawah seksyen 23.


-----

_Perubatan Tradisional dan Komplementari_ 17

(6) Pengamal berdaftar sementara tertakluk kepada apa-apa
sekatan dan syarat sebagaimana yang dikenakan oleh Majlis.

(7) Majlis hendaklah mengeluarkan perakuan dalam borang
yang ditetapkan kepada pengamal berdaftar sementara sebagai
bukti pendaftaran.

(8) Majlis boleh melanjutkan kursus latihan seseorang pengamal
berdaftar sementara tidak lebih daripada satu tahun jika Majlis
tidak berpuas hati dengan prestasi pengamal itu.

(9) Majlis hendaklah membatalkan pendaftaran sementara
seorang pengamal jika dia gagal untuk menyempurnakan tempoh
kursus latihan di bawah subseksyen (5) atau pelanjutan tempoh
di bawah subseksyen (8).

(10) Majlis boleh, tertakluk kepada apa-apa syarat yang
dikenakan oleh Majlis, mengecualikan mana-mana orang daripada
peruntukan seksyen ini jika Majlis berpuas hati bahawa orang
itu seorang pengamal dan mempunyai pengalaman yang luas,
pengetahuan dan kemahiran yang layak dalam mana-mana bidang
amalan diiktiraf.

(11) Mana-mana pengamal yang dikecualikan di bawah
subseksyen (10) hendaklah diberikan suatu perakuan dalam borang
yang ditetapkan sebagai bukti pengecualian.

**Pengamal berdaftar**

**23. (1) Tertakluk kepada subseksyen (2), pengamal berdaftar**
sementara atau mana-mana pengamal yang dikecualikan di bawah
subseksyen 22(10) yang berhasrat untuk mengamal perubatan
tradisional dan komplementari dalam bidang amalan diiktiraf
boleh memohon untuk didaftarkan dengan Majlis.

(2) Pengamal berdaftar sementara boleh memohon untuk
didaftarkan dengan Majlis hanya selepas dia selesai menjalani
tempoh kursus latihan di bawah seksyen 22.

(3) Pengamal boleh didaftarkan dalam satu bidang amalan
diiktiraf atau lebih jika dia memenuhi kelayakan yang dikehendaki
bagi bidang amalan itu dan telah membayar fi yang ditetapkan.


-----

18 _Rang Undang-Undang_

(4) Kriteria pendaftaran, kelayakan yang dikehendaki, jenis
dan bidang lapangan dan tatacara pendaftaran adalah sebagaimana
yang ditetapkan.

(5) Apabila pengamal telah berdaftar di bawah seksyen ini,
Majlis hendaklah menyebabkan supaya suatu perakuan pendaftaran
dikeluarkan kepadanya.

(6) Pengamal berdaftar hendaklah memberitahu Pendaftar alamat,
gelaran, ciri dan sifat amalan terkininya.

(7) Mana-mana orang yang permohonan pendaftarannya di
bawah subseksyen (1) ditolak oleh Majlis boleh merayu kepada
Menteri dalam masa tiga puluh hari selepas diberitahu mengenai
penolakan itu.

**Perakuan pengamalan sementara**

**24. (1) Walau apa pun yang berlawanan dalam Akta ini, Majlis**
boleh, atas permohonan secara bertulis, mendaftar untuk sementara
seseorang yang didaftarkan sebagai pengamal di luar Malaysia,
tertakluk kepada apa-apa syarat dan sekatan yang difikirkan oleh
Majlis patut dikenakan.

(2) Majlis hendaklah mengeluarkan suatu perakuan pengamalan
sementara kepada seseorang yang mendaftar untuk sementara di
bawah subseksyen (1).

(3) Pemegang perakuan pengamalan sementara hendaklah, selagi
perakuan itu masih berkuat kuasa dan tertakluk kepada sekatan
dan syarat yang dinyatakan dalam perakuan itu, disifatkan sebagai
pengamal berdaftar.

(4) Majlis boleh pada bila-bila masa membatalkan pendaftaran
sementara seseorang di bawah seksyen ini dan perakuan pengamalan
sementara yang telah dikeluarkan kepada orang itu hendaklah
dengan itu luput.

**Kesan tidak didaftarkan**

**25. (1) Seseorang yang bukan seorang pengamal berdaftar**
tidak boleh, secara langsung atau tidak langsung, mengamalkan
perkhidmatan perubatan tradisional dan komplementari.


-----

_Perubatan Tradisional dan Komplementari_ 19

(2) Mana-mana orang yang melanggar subseksyen (1), melakukan
suatu kesalahan dan boleh, apabila disabitkan—

_(a)_ berkenaan dengan kesalahan pertama, didenda tidak
melebihi tiga puluh ribu ringgit atau dipenjarakan bagi
suatu tempoh tidak melebihi dua tahun atau keduaduanya; dan

_(b)_ berkenaan dengan kesalahan seterusnya, didenda tidak
melebihi lima puluh ribu ringgit atau dipenjarakan bagi
suatu tempoh tidak melebihi tiga tahun atau keduaduanya.

(3) Mahkamah boleh, sebagai tambahan kepada subseksyen (2),
memerintahkan Majlis mencatatkan butir-butir orang itu dalam
suatu daftar dan orang itu tidak boleh memohon untuk didaftarkan
sehingga tamatnya tempoh dua tahun dari tarikh dia disabitkan.

**Perakuan pengamalan pengamal berdaftar**

**26.** (1) Pengamal berdaftar tidak boleh mengamal bidang amalan
diiktiraf kecuali jika dia memegang perakuan pengamalan yang
sah dan berkuat kuasa.

(2) Pengamal berdaftar hendaklah membuat permohonan perakuan
pengamalan kepada Pendaftar dalam borang yang ditetapkan dan
membayar fi yang ditetapkan.

(3) Perakuan pengamalan hendaklah sah untuk tidak melebihi
dua belas bulan dari tarikh pengeluaran dan hendaklah
mengandungi suatu nombor rujukan huruf-angka yang unik.

(4) Pendaftar hendaklah menyenggara suatu daftar pengamal
berdaftar yang perakuan pengamalan telah dikeluarkan kepadanya.

(5) Segala preskripsi, laporan atau rujukan yang dihasilkan,
dibuat dan dikeluarkan oleh pengamal berdaftar kepada seseorang
pesakit atau mana-mana pihak ketiga sebagai wakil pesakit
hendaklah mengandungi tandatangan pengamal berdaftar itu dan
nombor pendaftaran perakuan pengamalannya.

(6) Permohonan pembaharuan perakuan pengamalan tahunan
hendaklah dibuat kepada Pendaftar tidak kurang daripada tiga
puluh hari sebelum tarikh luputnya dalam borang yang ditetapkan
dan dengan membayar fi yang ditetapkan.


-----

20 _Rang Undang-Undang_

(7) Semua perakuan pengamalan hendaklah dipamerkan mengikut
apa-apa cara yang ditetapkan di tempat pengamal berdaftar
mengamal.

**Pembatalan pendaftaran**

**27. (1) Selain pembatalan pendaftaran seseorang pengamal**
berdaftar di bawah seksyen 37 berikutan prosiding tatatertib
terhadapnya, Majlis boleh membatalkan pendaftaran seseorang
pengamal berdaftar jika—

_(a)_ pengamal berdaftar itu disabitkan di Malaysia atau di
tempat lain atas apa-apa kesalahan yang boleh dihukum
dengan pemenjaraan (sama ada penjara sahaja atau
sebagai tambahan kepada atau sebagai ganti denda);

_(b)_ pengamal berdaftar itu menyebabkan kelayakannya ditarik
balik atau dibatalkan oleh pihak berkuasa penganugerah
yang melaluinya kelayakan itu diperoleh atau yang
daripadanya kelayakan itu dianugerah; atau

_(c)_ pengamal berdaftar itu diisytiharkan oleh mahkamah yang
mempunyai bidang kuasa berwibawa sebagai tidak sihat
dari segi mental atau didapati oleh Majlis tidak berupaya
dari segi mental atau fizikal untuk mengamal.

(2) Sebelum membatalkan pendaftaran seseorang pengamal
berdaftar, Majlis hendaklah—

_(a)_ memberitahu pengamal berdaftar itu, melalui notis bertulis,
dengan seberapa segera yang dapat dilaksanakan akan
hasrat untuk membatalkan pendaftarannya;

_(b)_ menyatakan alasan keputusan untuk membatalkan
pendaftaran itu; dan

_(c)_ memberitahu pengamal berdaftar itu bahawa dia berhak
membuat penghujahan bertulis kepada Majlis dalam masa
yang ditetapkan yang tidak boleh kurang daripada tiga
puluh hari dari tarikh pengamal itu berdaftar menerima
notis yang dikeluarkan menurut perenggan _(a)._


-----

_Perubatan Tradisional dan Komplementari_ 21

(3) Mana-mana pengamal berdaftar yang terjejas boleh, dalam
masa yang ditentukan dalam notis itu, mengemukakan kepada Majlis
penghujahan bertulis dan Majlis hendaklah mempertimbangkan
penghujahan bertulis itu sebelum membuat keputusan.

(4) Keputusan Majlis hendaklah menyatakan alasan pembatalan
pendaftaran termasuk bila masanya pengamal berdaftar yang
terjejas boleh memohon untuk didaftarkan semula.

(5) Keputusan untuk membatalkan pendaftaran hendaklah
direkodkan dalam daftar dan hendaklah menyatakan nama pengamal
yang pendaftarannya dibatalkan, tempat perniagaannya dan bidang
amalan diiktiraf yang berkenaan dengannya pendaftaran untuk
mengamal dibatalkan.

(6) Mana-mana pengamal berdaftar yang terkilan dengan
keputusan Majlis membatalkan pendaftarannya boleh merayu
kepada Menteri mengikut peraturan-peraturan.

(7) Majlis boleh, sementara rayuan kepada Menteri belum
selesai, mengarahkan pengamal berdaftar itu supaya menghentikan
pengamalan bidang amalan diiktiraf sehingga rayuan diselesaikan
oleh Menteri.

(8) Selepas mempertimbangkan rayuan yang dibuat di bawah
subseksyen (6), Menteri boleh mengesahkan, mengetepikan atau
mengubah keputusan yang dirayui dalam masa tidak lebih daripada
empat belas hari dari penerimaan rayuan, dan keputusan Menteri
adalah muktamad.

(9) Mana-mana pengamal berdaftar yang pendaftarannya dibatalkan
tidak lagi dibenarkan mengamal bidang amalan diiktiraf atau apaapa bidang amalan lain sehingga dia didaftarkan semula.

**Pendaftaran semula**

**28. (1) Pengamal berdaftar yang pendaftarannya dibatalkan**
di bawah seksyen 27 boleh memohon kepada Majlis untuk
didaftarkan semula selepas luputnya tiga puluh enam bulan atau
apa-apa tempoh lain yang dinyatakan dalam alasan dan keputusan
pembatalan itu.


-----

22 _Rang Undang-Undang_

(2) Majlis boleh mendaftarkan semula orang di bawah
subseksyen (1) jika Majlis berpuas hati bahawa alasan dan
keputusan pembatalan pendaftaran yang dibuat di bawah seksyen 27
tidak mungkin berulang atau orang itu kini memenuhi keperluan
pendaftaran.

(3) Apabila didaftarkan semula, apa-apa perintah berhenti yang
dibuat di bawah seksyen 51 hendaklah dibatalkan, dan pembatalan
itu dan tarikh kuat kuasa pembatalan itu hendaklah direkodkan
dalam daftar.

BAHAGIAN V

KEWAJIPAN DAN TANGGUNGJAWAB PENGAMAL BERDAFTAR

**Penggunaan gelaran dan singkatan**

**29. (1) Tertakluk kepada subseksyen (2) dan (3), pengamal**
berdaftar boleh menggunakan apa-apa gelaran atau singkatan
untuk menunjukkan kelayakan atau kedudukannya.

(2) Apa-apa gelaran atau singkatan, yang digunakan oleh
pengamal berdaftar, melainkan jika pengamal berdaftar itu juga
seorang pengamal perubatan atau pengamal pergigian, tidak boleh
menyebabkan orang ramai mempercayai bahawa pengamal berdaftar
itu berkelayakan untuk mengamal perubatan atau menjalankan
pembedahan di bawah Akta Perubatan 1971 atau menjalankan
amalan pergigian di bawah Akta Pergigian 1971.

(3) Majlis hendaklah menentukan dan menyiarkan suatu senarai
gelaran dan singkatan yang dilarang melalui pemberitahuan dalam
_Warta._

(4) Pengamal berdaftar tidak boleh menggunakan apa-apa
gelaran atau singkatan yang dilarang oleh Majlis di bawah
subseksyen (3).

(5) Jika seseorang pengamal berdaftar didapati menggunakan
apa-apa gelaran atau singkatan yang dilarang yang ditentukan
di bawah subseksyen (3), Majlis boleh meletakkan pengamal itu
dalam suatu daftar senarai pemerhatian.


-----

_Perubatan Tradisional dan Komplementari_ 23

(6) Jika dalam masa dua puluh empat bulan seseorang pengamal
diletakkan dalam daftar senarai pemerhatian, pengamal itu
menggunakan suatu gelaran atau singkatan yang dilarang, Majlis
hendaklah membatalkan pendaftaran pengamal itu.

**Kewajipan untuk merujukkan pesakit kepada pengamal**
**perubatan atau pengamal pergigian**

**30. (1) Pengamal berdaftar hendaklah merujukkan pesakitnya**
kepada pengamal perubatan atau pengamal pergigian jika pesakit
itu mengalami suatu kecemasan perubatan yang akut atau jika
penyakit atau keadaan pesakit itu di luar kemahiran, kelayakan
atau kepakaran pengamal berdaftar itu.

(2) Kecemasan perubatan yang akut ialah suatu keadaan kesihatan
yang berlaku secara tiba-tiba, tidak dijangka dan mencemaskan,
yang memerlukan penilaian perubatan atau pembedahan atau
rawatan untuk melegakan akut, sakit dan penderitaan pesakit.

(3) Pengamal berdaftar hendaklah menerangkan secara jelas dan
dengan berhati-hati dan menasihatkan pesakit atau penjaga atau
wakil pesakit mengenai kewajipan untuk merujukkan pesakit kepada
pengamal perubatan atau pengamal pergigian bagi membolehkan
pesakit atau penjaga atau wakil pesakit menggunakan maklumat
itu untuk membuat keputusan sama ada menolak untuk dirujukkan
atau tidak.

(4) Walau apapun subseksyen (1), jika pesakit atau penjaga
atau wakil pesakit, melalui notis bertulis, bersetuju seperti yang
sepatutnya untuk tidak dirujuk, pengamal tidak diwajibkan untuk
merujukkan pesakit kepada pengamal perubatan atau pengamal
pergigian.

(5) Jika seseorang pengamal berdaftar melanggar subseksyen (1)
Majlis boleh—

_(a)_ mengenakan perintah berhenti menurut seksyen 51;
atau

_(b)_ membatalkan pendaftaran pengamal itu.


-----

24 _Rang Undang-Undang_

**Kewajipan untuk melaporkan wabak atau penularan penyakit**
**setempat lain, dsb., kepada Pendaftar**

**31. (1) Sebagai tambahan kepada Akta Pencegahan dan Pengawalan**
Penyakit Berjangkit 1988 [Akta 342], semua pengamal berdaftar
hendaklah, menurut peraturan-peraturan yang ditetapkan, melaporkan
kepada Pendaftar tentang apa-apa kejadian wabak atau penularan
penyakit setempat lain, atau penyakit berjangkit atau apa-apa
penyakit lain, masalah kesihatan awam atau apa-apa kesan buruk
yang dialami oleh pesakit disebabkan perkhidmatan perubatan
tradisional dan komplementari.

(2) Jika seseorang pengamal berdaftar melanggar subseksyen (1),
Majlis boleh—

_(a) mengenakan perintah berhenti menurut seksyen 51;_
atau

_(b) membatalkan pendaftaran pengamal itu._

**Penggunaan peranti perubatan**

**32. Penggunaan peranti perubatan oleh pengamal berdaftar adalah**
tertakluk kepada peranti perubatan itu mematuhi Akta Peranti
Perubatan 2012 [Akta 737].

**Pengiklanan dan promosi**

**33. (1) Pengamal berdaftar atau mana-mana orang yang mengambil**
kerja atau menggaji pengamal itu tidak boleh membuat apa-apa
pernyataan palsu dalam apa-apa iklan, jurnal, artikel, risalah, laman
web atau media komersil berkenaan dengan khasiat penyembuhan,
perubatan atau kesihatan apa-apa perkhidmatan perubatan tradisional
dan komplementari yang disediakan oleh pengamal berdaftar.

(2) Pengamal berdaftar atau mana-mana orang yang mengambil
kerja atau menggaji pengamal itu tidak boleh membuat apa-apa
pernyataan palsu atau yang mengelirukan berkenaan dengan
apa-apa perkhidmatan perubatan tradisional dan komplementari
dengan tujuan untuk mendorong, mempengaruhi atau menyebabkan
seseorang pesakit membuat kontrak untuk membeli perkhidmatan
itu.


-----

_Perubatan Tradisional dan Komplementari_ 25

(3) Mana-mana orang yang melanggar subseksyen (1) atau (2),
melakukan suatu kesalahan dan boleh, apabila disabitkan—

_(a)_ berkenaan dengan kesalahan pertama, didenda tidak
melebihi tiga puluh ribu ringgit atau dipenjarakan bagi
suatu tempoh tidak melebihi dua tahun atau keduaduanya; dan

_(b)_ berkenaan dengan kesalahan yang berikutnya, didenda
tidak melebihi lima puluh ribu ringgit atau dipenjarakan
bagi suatu tempoh tidak melebihi tiga tahun atau keduaduanya.

(4) Bagi maksud seksyen ini, “pernyataan mengelirukan” ertinya
apa-apa perbuatan yang berkemungkinan mengelirukan orang
ramai—

_(a) tentang sifat, ciri-ciri, kesesuaian bagi tujuan, atau kuantiti,_
perkhidmatan yang diberikan;

_(b)_ bahawa perkhidmatan yang diberikan adalah dari jenis
standard, kualiti atau kuantiti tertentu;

_(c)_ dengan mengiklankan bahawa perkhidmatan yang
disediakan adalah bagi penyakit-penyakit tertentu yang
disenaraikan di bawah Akta Ubat (Iklan dan Penjualan)
1956 [Akta 290];

_(d)_ bahawa perkhidmatan diberikan oleh mana-mana orang
tertentu atau oleh mana-mana orang dengan kebolehan,
kelayakan atau kemahiran tertentu; atau

_(e)_ tentang harga bagi perkhidmatan yang diberikan.

**Pengamal berdaftar boleh diperbadan**

**34. (1) Pengamal berdaftar boleh memperbadan amalannya menjadi**
syarikat liabiliti terhad, mengamal sebagai syarikat atau menjadi
ahli perkongsian, bertujuan untuk menyediakan perkhidmatan
perubatan tradisional dan komplementari.

(2) Pengamal yang memperbadan amalannya menjadi syarikat
liabiliti terhad, mengamal sebagai syarikat atau menjadi ahli suatu
perkongsian menurut subseksyen (1) hendaklah, dengan seberapa
segera yang boleh dilaksanakan, memberitahu Pendaftar mengenai
status amalannya di sisi undang-undang.


-----

26 _Rang Undang-Undang_

**Piawai amalan mandatori dalam kod tadbir urus dan kod**
**amalan**

**35.** (1) Majlis hendaklah menetapkan piawai amalan mandatori,
bagi maksud kod tadbir urus dan kod amalan yang hendaklah
dipatuhi oleh pengamal berdaftar.

(2) Pengamal berdaftar hendaklah mematuhi piawai amalan
mandatori dalam kod tadbir urus dan kod amalan.

(3) Ketidakpatuhan terhadap piawai amalan mandatori dalam
kod tadbir urus dan kod amalan boleh menyebabkan pengamal
berdaftar dikenakan tindakan tatatertib dan pembatalan pendaftaran
pengamal berdaftar.

(4) Sebelum menentukan piawai amalan mandatori, Majlis
hendaklah menjalankan perundingan awam mengenai skop piawai
amalan mandatori.

(5) Perundingan awam itu hendaklah menyatakan pandangan Majlis
berkenaan dengan piawai amalan mandatori dan memperuntukkan
masa tidak kurang daripada empat puluh lima hari untuk pihak
yang berminat mengemukakan maklum balas bertulis kepada
Majlis.

(6) Pada penutup proses perundingan awam, Majlis hendaklah
menyebabkan supaya disiarkan laporan perundingan awam itu dan
draf piawai amalan mandatori yang diluluskan.

(7) Segala piawai amalan mandatori hendaklah disiarkan dan
dicatat dalam daftar.

(8) Segala piawai amalan mandatori boleh diubah, dipinda,
diubah suai atau dibatalkan oleh Majlis dan apa-apa ubahan,
pindaan, ubah suaian atau pembatalan hendaklah disiarkan dan
dicatat dalam daftar.

(9) Majlis hendaklah, sebelum apa-apa ubahan, pindaan, ubah
suaian atau pembatalan piawai amalan mandatori berkuat kuasa,
menjalankan perundingan awam berkenaan dengan ubahan, pindaan,
ubah suaian atau pembatalan itu melainkan jika ubahan, pindaan,
ubah suaian atau pembatalan itu disebabkan oleh kesilapan menaip
atau tatabahasa sahaja.


-----

_Perubatan Tradisional dan Komplementari_ 27

(10) Keseluruhan atau sebahagian kod tadbir urus dan amalan
adalah tidak sah setakat apa-apa percanggahan atau ketidakselarasan
antara kod dengan piawai amalan mandatori.

BAHAGIAN VI

PROSIDING TATATERTIB

**Bidang kuasa tatatertib Majlis**

**36.** (1) Majlis hendaklah mempunyai bidang kuasa tatatertib ke
atas semua pengamal di bawah Akta ini.

(2) Majlis boleh menjalankan bidang kuasa tatatertib ke atas
mana-mana pengamal berdaftar yang—

_(a) telah berkelakuan sedemikian cara sehingga menyebabkan_
profesyennya mendapat nama buruk;

_(b) tidak mematuhi piawai amalan mandatori yang terkandung_
dalam kod tadbir urus dan kod amalan yang diperuntukkan
dalam seksyen 47;

_(c) dikatakan telah melakukan salah laku profesional yang_
serius sebagaimana yang ditetapkan dalam tatakelakuan
profesional dan mana-mana garis panduan dan arahan
lain yang seumpamanya yang dikeluarkan oleh Majlis;

_(d) telah mendapatkan pendaftaran dengan melalui fraud atau_
salah nyataan;

_(e) tidak layak didaftarkan pada masa dia didaftarkan; atau_

_(f)_ tidak mematuhi mana-mana peruntukan Akta ini, atau
perundangan subsidiari yang dibuat atau syarat yang
dikenakan di bawah Akta ini.

(3) Majlis hendaklah mengadakan suatu mekanisme, termasuk
menubuhkan pihak berkuasa tatatertib untuk menyiasat aduan
atau maklumat yang diterima terhadap seseorang pengamal
berdaftar.


-----

28 _Rang Undang-Undang_

**Hukuman Tatatertib**

**37. (1) Majlis boleh, pada menjalankan bidang kuasa tatatertibnya,**
mengenakan mana-mana hukuman yang berikut:

_(a) mencela pengamal berdaftar berkenaan;_

_(b) memerintahkan supaya pendaftaran pengamal berdaftar_
berkenaan dijadikan tertakluk kepada syarat termasuk,
tetapi tidak terhad kepada, satu daripada yang berikut
atau lebih:

(i) apa-apa syarat yang berhubungan dengan bidang
amalan pengamal berdaftar berkenaan yang
difikirkan sesuai oleh Majlis dikenakan ke atas
pendaftaran pengamal berdaftar berkenaan;

(ii) supaya pengamal berdaftar menjalani kursus atau
pembelajaran sebagaimana yang ditetapkan oleh
Majlis; atau

(iii) supaya pengamal berdaftar berkenaan melaporkan
mengenai bidang amalannya kepada mana-mana
pengamal berdaftar atau orang yang ditetapkan
oleh Majlis;

_(c) memerintahkan supaya nama pengamal berdaftar berkenaan_
digantung daripada daftar bagi apa-apa tempoh yang
difikirkan patut oleh Majlis; atau

_(d) membuat apa-apa perintah dalam perenggan_ _(c) tetapi_
menangguhkan pelaksanaannya, tertakluk kepada apaapa syarat yang difikirkan patut oleh Majlis, bagi suatu
tempoh, yang agregatnya, tidak melebihi dua tahun;

_(e) memerintahkan supaya nama pengamal berdaftar berkenaan_
dipotong daripada daftar.

(2) Tiada seorang pun pengamal berdaftar boleh mengamal
sebagai pengamal berdaftar semasa tempoh penggantungan
di bawah perenggan (1)(c).

(3) Majlis boleh mengenakan denda sebagaimana yang
diputuskan oleh Majlis sebagai tambahan kepada hukuman
di bawah subseksyen (1).


-----

_Perubatan Tradisional dan Komplementari_ 29

(4) Mana-mana pengamal berdaftar yang tidak mematuhi apaapa syarat tambahan yang dikenakan di bawah perenggan (1)(b)
atau meneruskan amalan dalam tempoh penggantungan di bawah
perenggan (1)(c), atau tidak membayar denda yang dikenakan di
bawah subseksyen (3) adalah tertakluk kepada prosiding tatatertib
selanjutnya.

(5) Apa-apa prosiding tatatertib selanjutnya di bawah subseksyen (4)
berhubung dengan denda yang dikenakan di bawah subseksyen (3)
yang tidak dibayar tidak menyentuh hak Majlis untuk menuntut
denda itu sebagai hutang sivil.

(6) Majlis boleh, dalam mana-mana hal, membuat apa-apa
perintah yang difikirkan patut oleh Majlis berkaitan dengan
pembayaran kos kepada Pendaftar dan mana-mana pengadu atau
seseorang pengamal berdaftar, dan apa-apa kos yang diawardkan
boleh dituntut sebagai hutang sivil.

**Rayuan terhadap perintah Majlis**

**38.** (1) Mana-mana pengamal berdaftar yang terkilan dengan
mana-mana perintah yang dibuat berkenaan dengannya oleh
Majlis pada menjalankan bidang kuasa tatatertib Majlis, boleh
merayu kepada Mahkamah Tinggi dan Mahkamah Tinggi boleh
selepas itu mengesahkan, mengakas atau mengubah perintah yang
dirayui itu atau boleh memberi apa-apa arahan dalam perkara
itu sebagaimana yang difikirkan patut oleh Mahkamah Tinggi;
kos rayuan itu hendaklah mengikut budi bicara Mahkamah
Tinggi.

(2) Tertakluk kepada subseksyen (3), amalan berhubung dengan
apa-apa rayuan sedemikian hendaklah tertakluk kepada kaedahkaedah mahkamah yang terpakai bagi Mahkamah Tinggi.

(3) Mahkamah Tinggi tidak mempunyai kuasa untuk mendengar
apa-apa rayuan terhadap perintah yang dibuat di bawah seksyen 37
melainkan jika notis rayuan itu diberikan dalam tempoh satu bulan
dari penyampaian perintah itu mengikut cara yang ditetapkan.


-----

30 _Rang Undang-Undang_

**Kemasukan semula nama dalam daftar**

**39.** (1) Tiada seorang pun pengamal berdaftar yang namanya
telah dipotong dari daftar di bawah peruntukan perenggan 37(1)(e)
selepas itu berhak didaftarkan sebagai seorang pengamal di bawah
Akta ini, tetapi Majlis boleh, jika difikirkan patut oleh Majlis
dalam hal apa-apa untuk berbuat demikian, atas permohonan
orang yang berkenaan, memerintahkan supaya nama orang itu
dimasukkan semula ke dalam daftar.

(2) Mana-mana pengamal berdaftar yang namanya telah digantung
dari daftar di bawah perenggan 37(1)(d) apabila tamat tempoh
penggantungan itu, tetapi tidak lebih awal, berhak untuk memohon
perakuan pendaftarannya (jika tempoh yang baginya perakuan itu
dikeluarkan masih belum tamat) dikembalikan kepadanya.

(3) Permohonan di bawah subseksyen (1) atau (2) hendaklah
dibuat mengikut apa-apa cara atau menggunakan borang dan
disertakan dengan dokumen-dokumen, butir-butir dan fi yang
ditetapkan.

BAHAGIAN VII

HAK PESAKIT

**Hak pesakit**

**40. (1) Segala maklumat pesakit, secara langsung atau tidak**
langsung, yang diberikan kepada atau diperolehi oleh pengamal
berdaftar atau mana-mana orang yang mengambil kerja atau
menggaji pengamal itu, hendaklah—

_(a)_ dipelihara kerahsiaannya; dan

_(b)_ tidak didedahkan kepada mana-mana pihak lain melainkan
dengan kebenaran terdahulu pesakit, atau dengan suatu
perintah mahkamah.

(2) Pengamal berdaftar hendaklah memberitahu dan memaklumkan
kepada pesakit dengan sewajarnya, apa-apa kesan yang memudaratkan,
yang tidak selamat atau kesan lain yang boleh disebabkan oleh
perkhidmatan perubatan tradisional dan komplementari, apabila
diambil sendiri atau apabila dicampur dengan ubat-ubatan lain,
sebelum membekalkan atau mempreskripsikan pesakit dengan
perkhidmatan itu dan hendaklah menyenggara suatu rekod apaapa pemberitahuan dan makluman itu.


-----

_Perubatan Tradisional dan Komplementari_ 31

(3) Jika apa-apa perkhidmatan perubatan tradisional dan
komplementari diberikan, dibekalkan atau digantikan menurut
perenggan (4)(a) oleh seseorang pengamal berdaftar atau mana-mana
orang yang mengambil kerja atau menggaji seseorang pengamal
untuk seseorang pesakit, maka hendaklah ada syarat-syarat atau
jaminan tersirat yang berikut:

_(a)_ syarat tersirat bahawa perkhidmatan perubatan tradisional
dan komplementari itu bebas daripada apa-apa sebatian
atau bahan yang menyalahi undang-undang yang tidak
didedahkan atau yang rosak;

_(b)_ syarat tersirat bahawa perubatan tradisional dan
komplementari itu adalah selamat untuk dimakan atau
digunakan oleh manusia dan bahawa tiada kesan atau
akibat yang tidak diketahui;

_(c)_ jaminan tersirat bahawa perubatan tradisional dan
komplementari itu adalah sesuai bagi maksud tertentu
yang baginya bekalan dari jenis dan sifat yang berkenaan
dibekalkan kecuali jika pesakit tidak percaya dengan
kemahiran atau pertimbangan pengamal atau adalah tidak
munasabah untuk mempercayainya;

_(d)_ jaminan tersirat bahawa pengamal berdaftar mempunyai
kelayakan yang sesuai, berpengalaman dan dilatih
secukupnya bagi memberikan perkhidmatan perubatan
tradisional dan komplementari;

_(e)_ jaminan tersirat bahawa perkhidmatan perubatan tradisional
dan komplementari akan dijalankan dengan ketelitian
dan kemahiran yang munasabah;

_(f)_ jaminan tersirat bahawa perkhidmatan perubatan tradisional
dan komplementari yang terhasil daripada perkhidmatan
yang dibekalkan itu adalah semunasabahnya sesuai
bagi apa-apa maksud tertentu dan adalah dari jenis dan
kualiti yang boleh dijangkakan secara munasabah dapat
mencapai hasil atau kesan yang tertentu sebagaimana
yang dinasihatkan oleh pengamal berdaftar kepada pesakit
itu; dan

_(g)_ jaminan tersirat bahawa pesakit boleh semunasabahnya
percaya dengan kemahiran dan keputusan pengamal,
melainkan jika hal keadaan menunjukkan sebaliknya.


-----

32 _Rang Undang-Undang_

(4) Jika mana-mana pengamal berdaftar atau mana-mana orang
yang mengambil kerja atau menggaji pengamal berdaftar tidak
mematuhi syarat atau jaminan tersirat di bawah subseksyen (3),
pesakit berhak menuntut hak yang berikut:

_(a)_ membatalkan kontrak dengan pengamal berdaftar itu atau
orang yang mengambil kerja atau menggaji pengamal
itu, tanpa apa-apa liabiliti;

_(b)_ memperoleh daripada pengamal berdaftar itu dan orang
yang mengambil kerja atau menggaji pengamal itu,
ganti rugi untuk apa-apa kerugian atau kerosakan yang
dialami; atau

_(c)_ memperoleh suatu bayaran balik segala wang yang dibayar
oleh pesakit kepada pengamal berdaftar itu dan orang
yang mengambil kerja atau menggaji pengamal itu,
mengikut mana-mana yang berkenaan.

(5) Subseksyen (1), (2), (3) dan (4) hendaklah berkuat kuasa walau
apa pun apa-apa yang bertentangan dalam apa-apa perjanjian.

(6) Jika seseorang pengamal berdaftar diambil kerja atau digaji
oleh mana-mana orang, orang itu hendaklah bertanggungjawab
secara bersesama dengan pengamal itu bagi apa-apa kegagalan
untuk mematuhi subseksyen (1), (2), (3) dan (4) dan ia tidak boleh
dijadikan sebagai pembelaan oleh orang itu bahawa kegagalan
pengamal berdaftar itu untuk mematuhi Subseksyen (1), (2), (3)
dan (4) adalah tindakan pengamal itu secara bersendirian.

**Perkhidmatan penyelesaian pertikaian**

**41. (1) Majlis boleh menyelesaikan atau melantik suatu jawatankuasa**
untuk menyelesaikan apa-apa pertikaian yang timbul atau berkaitan
dengan apa-apa perkara yang berhubungan dengan seksyen 40
antara seseorang pesakit dengan seseorang pengamal berdaftar.

(2) Majlis hendaklah menentukan tatacara dan garis panduan
bagi pengurusan dan prosiding perkhidmatan penyelesaian
pertikaian.

(3) Segala keputusan yang dibuat menurut prosiding penyelesaian
pertikaian terhadap seseorang pesakit atau seseorang pengamal
berdaftar hendaklah dicatat dalam suatu daftar.


-----

_Perubatan Tradisional dan Komplementari_ 33

(4) Keputusan yang disebut dalam subseksyen (3) hendaklah
dipatuhi oleh pesakit dan pengamal berdaftar.

(5) Mana-mana pesakit atau pengamal berdaftar yang tidak
berpuas hati dengan keputusan yang dibuat oleh Majlis atau
jawatankuasa yang dilantik oleh Majlis di bawah subseksyen (1)
boleh memohon kepada mahkamah untuk mengkaji semula
keputusan itu.

BAHAGIAN VIII

BADAN PENGAMAL PERUBATAN TRADISIONAL DAN
KOMPLEMENTARI

**Penetapan dan pembatalan penetapan badan pengamal**

**42. (1) Menteri boleh, atas syor Majlis dan melalui perintah**
yang disiarkan dalam _Warta, menetapkan suatu badan pengamal_
bagi suatu bidang amalan diiktiraf bagi melaksanakan fungsi yang
diwakilkan di bawah subseksyen (17)(1) dan fungsi lain dalam
Akta ini.

(2) Menteri boleh, atas syor Majlis dan melalui perintah
yang disiarkan dalam _Warta, membatalkan penetapan di bawah_
subseksyen (1) jika dia berpuas hati bahawa badan pengamal
ditetapkan tidak lagi berupaya melaksanakan fungsinya atau
memenuhi keperluan di bawah Akta ini.

(3) Apabila pembatalan dibuat di bawah subseksyen (2), Menteri
boleh, atas syor Majlis, menetapkan badan pengamal yang lain
untuk menjadi badan pengamal ditetapkan atau mengarahkan
Majlis membuat sedemikian.

**Fungsi badan pengamal ditetapkan**

**43. (1) Majlis boleh mewakilkan mana-mana fungsinya kepada**
badan pengamal ditetapkan.

(2) Majlis boleh mengatasi apa-apa keputusan badan pengamal
ditetapkan yang berhubungan dengan penjalanan fungsi yang
diwakilkan.


-----

34 _Rang Undang-Undang_

(3) Majlis boleh meminta apa-apa maklumat yang berkaitan
daripada badan pengamal ditetapkan dan maklumat itu hendaklah
diberikan dalam masa yang dinyatakan dalam permintaan itu.

(4) Apa-apa tindakan yang diambil atau dibuat oleh badan
pengamal ditetapkan menurut mana-mana perintah atau arahan
Majlis dalam melaksanakan fungsi yang diwakilinya tidak boleh
terbatal disebabkan apa-apa ketidakselarasan dengan apa-apa
keputusan Majlis yang dibuat terdahulu.

(5) Majlis boleh, dari semasa ke semasa, mengeluarkan perintah
dan arahan kepada badan pengamal ditetapkan berkenaan dengan
pelaksanaan fungsi yang diwakilkan oleh Majlis.

**Rangka pengawalseliaan kendiri apabila badan pengamal**
**sudah bersedia**

**44.** (1) Majlis boleh, jika pengamal sesuatu bidang amalan diiktiraf
boleh ditadbir dengan lebih baik, lebih cekap dan lebih berkesan
oleh badan pengamal mereka sendiri, menentukan bahawa badan
pengamal ditetapkan itu hendaklah menjadi badan pentadbir bidang
amalan itu.

(2) Penentuan oleh Majlis di bawah subseksyen (1) hendaklah
menyatakan tarikh kuat kuasa bila badan pengamal ditetapkan itu
akan mengambil alih peranan pengawalseliaan Majlis.

(3) Segala penentuan oleh Majlis di bawah subseksyen (1)
hendaklah direkodkan dalam suatu daftar.

(4) Badan pengamal ditetapkan hendaklah menjalankan, membuat
dan melaksanakan fungsi yang berikut:

_(a)_ membuat syor kepada Majlis mengenai kelayakan akademik
yang sesuai atau sijil yang dikeluarkan menurut Akta
Pembangunan Kemahiran Kebangsaan 2006 yang
diperlukan oleh seseorang individu untuk melayakkannya
memohon menjadi pengamal berdaftar bidang amalan
yang diiktiraf;

_(b)_ mendisiplinkan pengamal yang melanggar kaedah-kaedah
badan pengamal ditetapkan atau peruntukan Akta ini
atau peraturan-peraturan yang dibuat di bawahnya;

_(c)_ mengenal pasti apa-apa rancangan pembangunan yang
berterusan untuk pengamal yang ditawarkan oleh institusi,
badan atau individu dalam atau di luar Malaysia;


-----

_Perubatan Tradisional dan Komplementari_ 35

_(d)_ tertakluk kepada seksyen 33, membangunkan garis panduan
tindakan pemasaran, pengiklanan dan promosi, yang
sepatutnya, termasuklah tetapi tidak terhad kepada latihan
bagi kakitangan untuk pemasaran pelbagai tingkat yang
disertai oleh ahli-ahlinya;

_(e)_ membangunkan dan mengendalikan atau menyebabkan
supaya dijalankan latihan yang sesuai dan program
pembangunan profesional yang berterusan;

_(f)_ membangunkan garis panduan untuk membantu pengamal
merujukkan pesakit mereka kepada pengamal perubatan
atau pengamal pergigian, mengikut mana-mana yang
berkenaan;

_(g)_ membangunkan dan menetapkan apa-apa perkara yang
berhubungan atau berkaitan dengan pengamalan bidang
amalan diiktiraf atau profesionalisme pengamalan itu;
dan

_(h)_ membangunkan, menetapkan dan memberi mandat kepada
kaedah-kaedah dan kehendak-kehendak yang sesuai atau
perlu bagi memastikan pematuhan kepada kehendak
Akta ini, termasuk kaedah-kaedah atau peraturanperaturan yang berhubungan dengan kelakuan pengamal,
penyimpanan rekod dan penyenggaraan kerahsiaan
maklumat pesakit.

**Pengawasan oleh Majlis**

**45.** Majlis hendaklah mengawasi badan pengamal ditetapkan dan
boleh memberi arahan kepada badan pengamal ditetapkan mengenai
apa-apa perkara yang berhubungan dengan amalan bidang amalan
diiktiraf.

**Kesan pembatalan penetapan**

**46. (1) Jika Menteri membatalkan penetapan sesuatu badan pengamal**
mengikut subseksyen 42(2), badan pengamal itu hendaklah—

_(a)_ menghantar segala rekod dan daftarnya kepada Majlis;

_(b)_ dengan segera berhenti menjalankan dan melaksanakan
segala fungsi pengawalseliaan dan pengawasan;


-----

36 _Rang Undang-Undang_

_(c)_ memberitahu semua pihak, termasuk organisasi antarabangsa
bahawa badan pengamal yang berkenaan terhenti menjadi
badan pengawalseliaan bidang amalan yang berkenaan;
dan

_(d)_ mematuhi apa-apa terma yang ditentukan oleh Menteri.

(2) Jika badan pengamal yang penetapannya dibatalkan tidak
mematuhi kehendak yang ditentukan di bawah subseksyen (1),
badan pengamal itu—

_(a)_ melakukan suatu kesalahan dan boleh, apabila disabitkan,
didenda tidak melebihi seratus ribu ringgit atau pemegang
jawatan utamanya dipenjarakan untuk suatu tempoh tidak
melebihi dua tahun atau kedua-duanya; dan

_(b)_ boleh dirampas rekod dan daftarnya oleh pegawai diberi
kuasa,

dan Pendaftar boleh memaklumkan semua pihak termasuk organisasi
antarabangsa bahawa badan pengamal yang berkenaan terhenti
menjadi badan pengawalseliaan bidang amalan yang berkenaan.

**Penyediaan kod tadbir urus dan kod amalan**

**47. (1) Majlis boleh mengarahkan badan pengamal ditetapkan**
untuk menyediakan kod tadbir urus dan kod amalan berdasarkan
piawai amalan mandatori yang ditetapkan oleh Majlis di bawah
seksyen 35.

(2) Badan pengamal ditetapkan yang diarahkan oleh Majlis
untuk menyediakan kod tadbir urus dan kod amalan hendaklah
menyediakannya dalam masa yang ditentukan.

(3) Kod tadbir urus dan kod amalan yang disediakan oleh
badan pengamal ditetapkan hendaklah diluluskan dan dicatatkan
oleh Majlis ke dalam daftar.

(4) Walau apa pun subseksyen (1), Majlis boleh menyediakan
sendiri kod tadbir urus dan kod amalan berdasarkan piawai amalan
mandatori yang disediakan oleh Majlis jika—

_(a)_ badan pengamal ditetapkan berkemungkinan tidak dapat
menyediakan kod tadbir urus dan kod amalan atau
sebahagian daripadanya, dalam masa yang munasabah;


-----

_Perubatan Tradisional dan Komplementari_ 37

_(b) Majlis berpuas hati bahawa apa-apa hal perkara kod_
tadbir urus dan kod amalan itu telah gagal dan akan
terus gagal, untuk melaksanakan maksud Akta ini atau
dasar yang berkaitan di peringkat negara; atau

_(c)_ Menteri mengarahkan Majlis berbuat demikian.

BAHAGIAN IX

PENGUATKUASAAN

**Pegawai diberi kuasa**

**48.** (1) Menteri boleh, secara bertulis, memberi kuasa kepada
mana-mana pegawai kesihatan perubatan, pegawai kesihatan
persekitaran dari Kementerian Kesihatan dan mana-mana pihak
berkuasa tempatan, mana-mana pegawai awam dan orang berkelayakan
yang sesuai untuk melaksanakan kuasa penguatkuasaan di bawah
Akta ini

(2) Mana-mana pegawai diberi kuasa sedemikian hendaklah
disifatkan sebagai seorang pekhidmat awam mengikut pengertian
Kanun Keseksaan [Akta 574].

**Kad kuasa**

**49. (1) Majlis hendaklah mengeluarkan kad kuasa yang**
ditandatangani oleh Pengerusi kepada setiap pegawai awam yang
diberi kuasa.

(2) Pada bila-bila masa pegawai diberi kuasa melaksanakan
apa-apa kuasa di bawah Akta ini, dia hendaklah, atas permintaan,
mengemukakan kepada orang yang terhadapnya kuasa itu hendak
dilaksanakan kad kuasa yang dikeluarkan kepadanya di bawah
subseksyen (1).

**Kuasa untuk menyiasat**

**50. (1) Seseorang pegawai diberi kuasa boleh menyiasat apa-apa**
kesalahan yang dilakukan di bawah Akta ini.


-----

38 _Rang Undang-Undang_

(2) Untuk mengelakkan keraguan, adalah diisytiharkan bahawa
bagi maksud Akta ini, seseorang pegawai diberi kuasa hendaklah
mempunyai semua atau mana-mana kuasa seorang pegawai polis
apa-apa jua pangkat berhubung dengan penyiasatan polis dalam
kes boleh tangkap seperti yang diperuntukkan di bawah Kanun
Tatacara Jenayah [Akta 593], dan semua kuasa adalah sebagai
tambahan kepada kuasa yang diperuntukkan di bawah Akta ini
dan tidak mengurangkan kuasanya.

**Perintah berhenti**

**51. (1) Seseorang pegawai diberi kuasa boleh, atas tindakannya**
sendiri atau apabila menerima aduan bertulis atau atas permohonan
oleh Setiausaha, mengeluarkan suatu perintah meminta seseorang
pengamal berhenti dan menamatkan pengamalan bidang amalan
yang berkenaan, jika—

_(a)_ pengamal masih mengamal walaupun pendaftarannya telah
dibatalkan;

_(b)_ pengamal mengamalkan suatu bidang amalan yang
ditetapkan yang tidak didaftarkan olehnya;

_(c)_ pengamal berdaftar mengamal tanpa perakuan pengamalan
atau apabila pendaftarannya digantung;

_(d)_ pengamal berdaftar menggunakan amalan yang tidak
selamat yang menjejaskan keselamatan pesakit;

_(e)_ pengamal berdaftar telah melanggar seksyen 30 atau
31;

_(f)_ pengamal berdaftar telah gagal mematuhi apa-apa
penetapan, arahan atau perintah yang dikeluarkan oleh
Majlis, Menteri atau Ketua Pengarah;

_(g) pengamal berdaftar telah melanggar undang-undang_
bertulis yang lain dan pelanggaran itu telah menjejaskan
atau berkemungkinan menjejaskan keselamatan orang
ramai.

(2) Perintah yang boleh dikeluarkan oleh pegawai diberi kuasa
itu hendaklah untuk suatu tempoh tidak melebihi empat belas
hari.


-----

_Perubatan Tradisional dan Komplementari_ 39

(3) Sebelum penamatan perintah yang dikeluarkan di bawah
subseksyen (1), pegawai yang diberi kuasa boleh memohon kepada
Ketua Pengarah untuk pelanjutan perintah itu.

(4) Ketua Pengarah boleh, sebelum tarikh luput perintah
yang dikeluarkan di bawah subseksyen (1), mengeluarkan suatu
perintah meminta orang yang tertakluk kepada suatu perintah di
bawah subseksyen (1), berhenti dan menamatkan pengamalan
bidang amalan yang berkenaan dan tambahan kepadanya, boleh
memerintahkan bahawa segala perkakas, kelengkapan, benda,
perabot, pakaian, buku, rekod, bahan, ubat-ubatan atau apa-apa
barangan lain yang digunakan dalam amalan perubatan tradisional
dan komplementari dirampas.

(5) Seseorang pegawai diberi kuasa boleh, pada bila-bila masa
yang munasabah, memasuki mana-mana premis, bangunan atau
kemudahan untuk melaksanakan dan menguatkuasakan perintah
yang dikeluarkan di bawah subseksyen (4).

(6) Jika perintah yang dikeluarkan di bawah subseksyen (4)
memperuntukkan perampasan barang, maka pegawai diberi kuasa
boleh, pada bila-bila masa yang munasabah, memasuki, mencari,
merampas dan mengalihkan apa-apa perkakas, kelengkapan, benda,
perabot, pakaian, buku, rekod, bahan, ubat-ubatan atau apa-apa
barangan lain yang digunakan dalam amalan perubatan tradisional
dan komplementari.

(7) Suatu inventori segala barangan yang dirampas dan dialihkan
hendaklah diberikan kepada orang yang menjaga premis, bangunan
atau kemudahan.

(8) Segala perintah yang dikeluarkan di bawah subseksyen (1)
atau (4) hendaklah direkodkan dalam suatu daftar.

(9) Seseorang yang terus mengamal apabila perintah yang
dikeluarkan di bawah subseksyen (1) atau (4) masih berkuat
kuasa adalah melakukan suatu kesalahan dan boleh apabila
disabitkan—

_(a)_ berkenaan dengan kesalahan pertama, didenda tidak
melebihi tiga puluh ribu ringgit atau dipenjarakan bagi
suatu tempoh tidak melebihi dua tahun atau keduaduanya; dan

_(b)_ berkenaan dengan kesalahan seterusnya, didenda tidak
melebihi lima puluh ribu ringgit atau dipenjarakan bagi
suatu tempoh tidak melebihi tiga tahun atau keduaduanya


-----

40 _Rang Undang-Undang_

(10) Mahkamah boleh, sebagai tambahan, memerintahkan Majlis
memasukkan butir-butir pengamal ke dalam daftar pengamal yang
disenarai hitam, dan individu itu hendaklah tidak dibenarkan
mengamal suatu bidang amalan diiktiraf atau menjadi pengarah
atau pegawai suatu syarikat yang terlibat dalam membekalkan
perubatan tradisional dan komplementari atau menjadi seorang rakan
kongsi dalam suatu perkongsian pengamal, sehingga penamatan
suatu tempoh selama dua tahun daripada tarikh dia disabitkan.

(11) Ketua Pengarah boleh membatalkan perintah berhenti
di bawah subseksyen (1) dan (4).

(12) Pembatalan perintah di bawah subseksyen (1) dan (4)
hendaklah berkuat kuasa daripada tarikh pembatalan itu dan
hendaklah disiarkan di dalam suatu daftar.

**Perintah penutupan**

**52. (1) Ketua Pengarah boleh, atas perkara melibatkan kesihatan**
dan keselamatan awam, atau penggunaan berterusan amalan tidak
selamat dan tidak bersih, mengeluarkan suatu perintah untuk
menutup mana-mana premis, bangunan atau kemudahan yang
digunakan untuk membekalkan perkhidmatan atau barangan
perubatan tradisional dan komplementari untuk tempoh dan termaterma yang ditetapkan sebagaimana yang dinyatakan di dalam
perintah tersebut.

(2) Kesan suatu perintah penutupan yang dikeluarkan di bawah
subseksyen (1) adalah bahawa premis, bangunan atau kemudahan
tidak boleh digunakan dalam pengamalan bidang amalan yang
berkenaan, tetapi perintah penutupan itu hendaklah tidak menjejaskan
apa-apa kegiatan lain di premis, bangunan atau kemudahan yang
bukan kegiatan bidang amalan yang berkenaan.

(3) Segala perintah penutupan yang dikeluarkan oleh
Ketua Pengarah mestilah mengandungi alasan dan sebab untuk
perintah itu.

(4) Atas pengeluaran perintah di bawah subseksyen (1), pegawai
diberi kuasa boleh memasuki premis, bangunan atau kemudahan
untuk memberitahu penghuni tentang perintah itu dan dia hendaklah
selepas itu, terus menutup premis, bangunan atau kemudahan dan
hendaklah menggunakan suatu tanda, meterai, isyarat, rintangan,
kunci atau alat untuk menandakan penutupannya, atau apa-apa
barangan yang akan menandakan penutupannya.


-----

_Perubatan Tradisional dan Komplementari_ 41

(5) Mana-mana individu yang cuba merosakkan, mengubah,
menanggalkan, memecahkan atau mengubah apa-apa tanda,
meterai, isyarat, rintangan, kunci, alat atau apa-apa barang yang
akan menandakan bahawa premis, bangunan atau kemudahan
adalah tertakluk kepada suatu perintah penutupan, atau dalam
mana-mana cara lain melanggar perintah penutupan, melakukan
suatu kesalahan dan boleh, apabila disabitkan—

_(a)_ berkenaan dengan kesalahan pertama, didenda tidak
melebihi tiga puluh ribu ringgit atau dipenjarakan bagi
suatu tempoh tidak melebihi dua tahun atau keduaduanya; dan

_(b)_ berkenaan dengan kesalahan seterusnya, didenda tidak
melebihi lima puluh ribu ringgit atau dipenjarakan bagi
suatu tempoh tidak melebihi tiga tahun atau keduaduanya.

(6) Sebaik tamat tempoh yang dinyatakan dalam perintah yang
dikeluarkan di bawah subseksyen (1), Ketua Pengarah boleh
melanjutkan tempoh penutupan jika terdapat alasan yang memadai
untuk membuat demikian.

(7) Ketua Pengarah boleh membatalkan perintah yang dibuat
di bawah subseksyen (1) dan membenarkan premis, bangunan
atau kemudahan untuk digunakan bagi penyediaan perkhidmatan
perubatan tradisional dan komplementari.

(8) Pengamal berdaftar yang tidak berpuas hati dengan keputusan
Ketua Pengarah yang dibuat di bawah subseksyen (1) boleh
merayu kepada Menteri mengikut peraturan-peraturan yang dibuat
di bawah Akta ini.

**Memeriksa dan merampas dengan waran**

**53. (1) Jika Majistret mendapati, atas keterangan bertulis secara**
bersumpah dari seorang pegawai diberi kuasa dan selepas siasatan
yang sebagaimana Majistret itu fikirkan perlu, bahawa ada sebab
yang munasabah untuk mempercayai bahawa—

_(a)_ mana-mana premis yang telah digunakan untuk atau akan
digunakan untuk; atau


-----

42 _Rang Undang-Undang_

_(b)_ dalam mana-mana premis ada bukti yang memerlukan
penyiasatan dijalankan ke atasnya,

perlakuan suatu kesalahan di bawah Akta ini atau mana-mana
peraturan-peraturan yang dibuat di bawah Akta ini, Majistret
hendaklah mengeluarkan suatu waran memberi kuasa kepada
pegawai diberi kuasa yang dinamakan dalam waran itu pada bilabila masa yang munasabah pada waktu siang atau pada waktu
malam dan dengan atau tanpa bantuan, memasuki ke dalam premis
dan jika perlu dengan paksa.

(2) Tanpa menjejaskan keseluruhan subseksyen (1), waran yang
dikeluarkan oleh Majistret boleh memberi kuasa kepada pegawai
diberi kuasa untuk—

_(a)_ mengambil sampel apa-apa barang ubat tradisional dan
komplementari;

_(b)_ meminta dan mengambil sampel darah susulan daripada
suatu laporan yang dibuat di bawah seksyen 31;

_(c)_ mengambil gambar atau merekod secara digital apa-apa
kedudukan, keadaan atau taraf premis, bangunan atau
kemudahan atau mana-mana bahagian daripadanya;

_(d)_ meminta mengemukakan apa-apa dokumen, rekod,
manual, buku, bahan atau artikel lain yang disenggara
oleh pengamal berdaftar dan boleh membuat salinan
daripadanya atau cabutannya; atau

_(e)_ merampas apa-apa dokumen, rekod, manual, buku, bahan
atau artikel lain yang diminta.

(3) Seseorang pegawai diberi kuasa yang memasuki mana-mana
premis di bawah seksyen ini hendaklah membawa bersamanya
mana-mana individu dan peralatan yang dia berpendapat adalah
perlu.

(4) Seseorang pegawai diberi kuasa yang menjalankan suatu
pemeriksaan di bawah subseksyen (1) boleh, bagi maksud menyiasat
kesalahan, memeriksa mana-mana orang yang berada di dalam
atau atas premis.

(5) Apabila adalah perlu untuk menyebabkan seorang wanita
diperiksa, pemeriksaan hendaklah dibuat oleh wanita lain dengan
ketertiban sepenuhnya.


-----

_Perubatan Tradisional dan Komplementari_ 43

(6) Seseorang pegawai diberi kuasa boleh, dalam menjalankan
kuasanya di bawah seksyen ini, jika didapati perlu untuk
membuat—

_(a)_ memecah buka apa-apa pintu luar atau dalam premis atau
apa-apa pagar, litupan, pintu pagar atau halangan lain,
untuk membolehkan kemasukan ke dalam premis;

_(b)_ mengalihkan dengan paksa apa-apa halangan untuk masuk,
memeriksa, merampas dan mengalih sebagaimana dia
diberi kuasa untuk berbuat demikian di bawah seksyen
ini; dan

_(c)_ menahan mana-mana orang yang dijumpai di dalam premis
sehingga pemeriksaan selesai.

(7) Jika, atas sebab sifat, saiz atau jumlahnya, tidak boleh
dilaksanakan pengalihan apa-apa bekas, bungkusan, kenderaan,
buku, dokumen atau benda lain yang dirampas di bawah seksyen
ini, pegawai diberi kuasa hendaklah menutup kenderaan, kontena
atau premis yang di dalamnya bekas, bungkusan, buku, dokumen
atau benda lain yang berkenaan dijumpai.

(8) Mana-mana orang yang, tanpa kuasa yang sah, memecah,
mengubah atau merosakkan penutup yang dirujuk dalam
subseksyen (5) atau mengalih apa-apa bekas, bungkusan, kenderaan,
buku, dokumen atau benda lain yang dirampas bawah penutup
atau cuba untuk berbuat sedemikian, melakukan suatu kesalahan
dan boleh, apabila disabitkan, didenda tidak melebihi lima puluh
ribu ringgit atau dipenjarakan bagi suatu tempoh tidak melebihi
dua tahun atau kedua-duanya.

**Kuasa untuk memasuki premis**

**54. Seseorang pegawai diberi kuasa boleh pada bila-bila masa**
memasuki ke dalam premis bagi tujuan—

_(a)_ memeriksa apa-apa sampel kepada apa-apa barangan
ubat tradisional dan komplementari, bekas, bungkusan,
kenderaan, buku, dokumen atau barang lain yang difikirkan
perlu;


-----

44 _Rang Undang-Undang_

_(b)_ mengesahkan ketepatan rekod atau penyataan atau apa-apa
maklumat yang diberikan kepada pegawai diberi kuasa;
atau

_(c)_ mengambil sampel apa-apa barangan ubat tradisional dan
komplementari atau bahan lain yang dijumpai di dalam
premis bagi tujuan mengenalpasti, dengan ujian atau
sebaliknya, sama ada satu kesalahan telah dilakukan.

**Kuasa untuk mengambil sampel**

**55. (1) Seseorang pegawai diberi kuasa boleh meminta, memilih,**
mengambil atau mengumpul sampel apa-apa barangan ubat tradisional
dan komplementari atau bahan lain untuk tujuan kepastian tanpa
bayaran daripada mana-mana orang yang mengimport, mengilang,
mengedar, menjual atau telah memiliki barangan tersebut, atau
agen atau pekerjanya yang darinya barangan lain diperolehi.

(2) Tatacara untuk mengambil dan menguruskan sampel
hendaklah sebagaimana yang ditetapkan.

**Capaian kepada data berkomputer**

**56. (1) Seseorang pegawai diberi kuasa yang menjalankan suatu**
pemeriksaan di bawah Akta ini hendaklah diberi capaian kepada
data berkomputer sama ada yang disimpan dalam suatu komputer
atau sebaliknya.

(2) Bagi maksud seksyen ini, “capaian” termasuk memberikan
kata laluan, kod enskripsi, kod deskripsi, perisian atau perkakasan
atau kaedah lain yang diperlukan untuk membolehkan pemahaman
data berkomputer.

**Pemulaan pendakwaan**

**57. Tiada pendakwaan boleh dimulakan bagi apa-apa kesalahan**
di bawah Akta ini tanpa keizinan secara bertulis Pendakwa
Raya.


-----

_Perubatan Tradisional dan Komplementari_ 45

**Senarai dokumen, rekod, dsb., yang dirampas**

**58. (1) Kecuali sebagaimana yang diperuntukkan dalam**
subseksyen (2), jika apa-apa dokumen, rekod, manual, buku, bahan
atau artikel lain yang dirampas menurut Akta ini, pegawai diberi
kuasa yang membuat rampasan—

_(a)_ hendaklah menyediakan dan menandatangani—

(i) suatu senarai dokumen, rekod, manual, buku, bahan
atau artikel lain yang dirampas itu; dan

(ii) suatu notis rampasan bertulis yang mengandungi
alasan untuk rampasan itu; dan

_(b)_ hendaklah dengan seberapa segera yang praktik
menyampaikan salinan senarai dokumen, rekod,
manual, buku, bahan atau artikel lain yang dirampas
dan notis rampasan bertulis di bawah perenggan _(a)_
kepada penghuni premis yang diperiksa atau kepada
agen atau pekerja premis itu.

(2) Notis rampasan bertulis tidak perlu disampaikan menurut
perenggan (1)(b) jika rampasan dibuat dengan kehadiran orang
yang ke atasnya prosiding di bawah Akta ini hendak diambil,
atau dengan kehadiran pemilik harta itu atau agennya.

**Pelepasan dokumen, rekod, dsb., yang dirampas**

**59. (1) Jika apa-apa dokumen, rekod, manual, buku, bahan atau**
artikel lain yang dirampas di bawah Akta ini, pegawai diberi
kuasa yang melakukan rampasan hendaklah, selepas merujuk
kepada Pendakwa Raya, melepaskan dokumen, rekod, manual,
buku, bahan atau artikel lain yang dirampas kepada orang yang
dia tetapkan sebagai sah dimiliki, dan sebaliknya tidak diperlukan
bagi tujuan apa-apa prosiding di bawah Akta ini atau untuk tujuan
apa-apa pendakwaan di bawah mana-mana undang-undang bertulis
lain, dan dalam keadaan di mana pegawai diberi kuasa yang
melakukan rampasan dan juga Kerajaan Persekutuan, hendaklah
bertanggungjawab kepada apa-apa prosiding oleh mana-mana
orang jika rampasan dan pengeluaran dokumen, rekod, manual,
buku, bahan atau artikel lain telah dilakukan dengan suci hati.


-----

46 _Rang Undang-Undang_

(2) Suatu rekod bertulis hendaklah dibuat oleh pegawai diberi
kuasa yang melakukan pelepasan dokumen, rekod, manual, buku,
bahan atau artikel lain di bawah subseksyen (1), menyatakan
dengan lengkap keadaan dan alasan untuk pelepasan, dan dia
hendaklah menghantar satu salinan rekod itu kepada Pendakwa
Raya dalam masa tujuh hari selepas pelepasan.

BAHAGIAN X

AM

**Kuasa untuk membuat peraturan-peraturan**

**60. (1) Menteri boleh membuat peraturan-peraturan untuk**
pelaksanaan selanjutnya, yang lebih baik dan mudah peruntukanperuntukan Akta ini.

(2) Tanpa menjejaskan keluasan subseksyen (1), Menteri boleh
membuat peraturan-peraturan—

_(a)_ untuk menetapkan bentuk penelitian dan pengawasan yang
hendak dijalankan berkenaan dengan pengamalan bidang
amalan diiktiraf;

_(b)_ untuk menetapkan bentuk dan cara bagaimana permohonan
untuk pendaftaran dan untuk perakuan pengamalan
tahunan hendaklah dibuat;

_(c)_ untuk menetapkan jumlah yuran dan caj yang kena dibayar
oleh pengamal berkenaan dengan apa-apa perkara yang
dinyatakan dalam Akta ini;

_(d)_ untuk menetapkan cara bagi mempamerkan sijil perakuan
pengamal;

_(e)_ untuk menetapkan maklumat yang harus disiarkan dalam
daftar;

_(f)_ untuk menetapkan jumlah yang kena dibayar kepada
anggota Majlis, Setiausaha dan anggota jawatankuasa
yang dibentuk oleh Majlis sebagai bayaran sagu hati;

_(g)_ untuk menetapkan proses, tatacara, syarat-syarat kelayakan,
dokumentasi dan syarat-syarat yang berkaitan dengan
permohonan bagi kebenaran untuk menggunakan apa-apa
peranti perubatan dan untuk mengadakan peruntukan bagi
apa-apa perkara lain sebagaimana yang semunasabahnya
perlu bagi penggunaan mana-mana peranti perubatan;


-----

_Perubatan Tradisional dan Komplementari_ 47

_(h)_ berhubung dengan seksyen 31, untuk menetapkan cara
melaporkan apa-apa kejadian kepada apa-apa wabak atau
penularan penyakit setempat lain, penyakit berjangkit, atau
penyakit lain, masalah kesihatan awam atau apa-apa kesan
berbahaya kepada pesakit dari barangan atau perkhidmatan
perubatan tradisional dan komplementari;

_(i)_ untuk menetapkan bentuk dan sifat apa-apa akujanji yang
diadakan di bawah Akta ini, cara menguatkuasakan
akujanji terhadap pengamal dan penalti bagi kemungkiran
akujanji itu;

_(j)_ untuk menetapkan cara dan terma yang dikenakan untuk
membatalkan mana-mana perintah yang dikeluarkan
di bawah Akta ini dan syarat-syarat yang dikenakan
akibat pembatalan itu;

_(k)_ untuk menetapkan penerimaan aduan atau maklumat
mengenai apa-apa perkara tatatertib yang boleh disiasat
oleh Majlis dan penubuhan Jawatankuasa yang dikenali
sebagai Jawatankuasa Penyiasatan untuk membuat
penyiasatan ke atas aduan atau maklumat mengenai apaapa perkara tatatertib yang boleh disiasat oleh Majlis dan
untuk menentukan sama ada atau tidak suatu siasatan
patut diadakan oleh Majlis;

_(l)_ untuk menetapkan tatacara rayuan kepada Menteri;
dan

_(m)_ untuk mengadakan peruntukan bagi apa-apa perkara lain
sebagaimana yang dimaksudkan oleh, atau perlu bagi
memberikan kuat kuasa penuh kepada peruntukanperuntukan Akta ini.

**Penalti untuk perundangan subsidiari**

**61. Apa-apa perundangan subsidiari yang dibuat di bawah Akta**
ini boleh memperuntukkan bagi apa-apa tindakan atau pengabaian
dalam pelanggaran apa-apa peruntukan dalam perundangan subsidiari
hendaklah menjadi suatu kesalahan dan akan memperuntukkan
penalti didenda tidak melebihi sepuluh ribu ringgit atau bagi tempoh
dipenjarakan tidak melebihi tiga bulan atau kedua-duanya.


-----

48 _Rang Undang-Undang_

**Kesalahan oleh badan korporat**

**62. (1) Jika suatu badan korporat melakukan suatu kesalahan di**
bawah Akta ini atau apa-apa perundangan subsidiarinya, mana-mana
orang yang pada masa berlakunya kesalahan itu adalah seorang
pengarah, pengurus, setiausaha atau lain-lain pegawai badan
korporat yang serupa atau bermaksud untuk bertindak dalam apaapa kapasiti yang berkenaan atau dalam apa-apa cara atau kepada
apa-apa had tanggungjawab bagi pengurusan apa-apa hal-ehwal
badan korporat atau telah membantu dalam pengurusan—

_(a)_ boleh dituduh dan dibicarakan secara berasingan atau
bersama dalam prosiding yang sama dengan badan
korporat itu; dan

_(b)_ jika badan korporat didapati bersalah, hendaklah disifatkan
bersalah atas kesalahan itu kecuali, dengan mengambilkira
sifat fungsinya dalam kapasiti itu dan segala keadaan,
ia membuktikan—

(i) bahawa kesalahan itu dilakukan tanpa pengetahuan,
persetujuan atau pembiarannya; dan

(ii) bahawa dia telah mengambil segala langkah
berjaga-jaga yang munasabah dan telah melakukan
ketelitian sepenuhnya bagi mencegah berlakunya
kesalahan itu.

(2) Jika mana-mana orang yang bertanggungjawab di bawah
Akta ini atau apa-apa perundangan subsidiarinya kepada apaapa hukuman atau penalti untuk apa-apa tindakan, pengabaian,
kecuaian atau keingkaran, dia hendaklah bertanggungjawab kepada
hukuman atau penalti yang sama untuk setiap tindakan, pengabaian,
kecuaian atau keingkaran mana-mana pengamal yang digajikan
olehnya, pekerja atau agen itu, atau pekerja agen itu, jika tindakan,
pengabaian, kecuaian atau keingkaran itu telah dilakukan—

_(a)_ oleh seorang pengamal berdaftar yang digajikan
olehnya;

_(b)_ oleh pekerjanya dalam tempoh pekerjaannya;

_(c)_ oleh agen yang bertindak mewakili bagi pihaknya; atau

_(d)_ oleh pekerja agen yang berkenaan dalam tempoh pekerjaannya
atau sebaliknya bagi pihak agen itu.


-----

_Perubatan Tradisional dan Komplementari_ 49

BAHAGIAN XI

PERUNTUKAN PERALIHAN

**Peralihan**

**63. (1) Mana-mana badan pengamal yang sebelum permulaan**
kuat kuasa Akta ini menjalankan atau melaksanakan fungsinya
sebagai sebuah badan yang mengawal bidang amalan, hendaklah,
pada permulaan kuat kuasa Akta ini, terhenti menjalankan atau
melaksanakan apa-apa fungsi sehingga ia telah ditetapkan sebagai
badan pengamal ditetapkan di bawah seksyen 42.

(2) Mana-mana daftar pengamal yang disimpan dan disenggarakan
oleh badan pengamal sebaik sebelum permulaan kuat kuasa Akta
ini hendaklah, pada permulaan kuat kuasa Akta ini, disifatkan
sebagai daftar yang disimpan dan disenggarakan di bawah
seksyen 19 dan hendaklah disifatkan menjadi sebahagian daripada
daftar pengamal.

(3) Mana-mana pengamal yang berdaftar dengan badan pengamal
yang sebelum permulaan kuat kuasa Akta ini menjalankan atau
melaksanakan fungsinya sebagai sebuah badan yang mengawal
bidang amalan hendaklah memohon untuk didaftarkan di bawah
Akta ini dan hendaklah dikecualikan daripada seksyen 22.

HURAIAN

Rang Undang-Undang Perubatan Tradisional dan Komplimentari 2012 (“Akta
yang dicadangkan) bertujuan untuk mengadakan peruntukan bagi perkaraperkara berkaitan dengan penubuhan Majlis Perubatan Tradisional dan
Komplimentari, untuk mengawal selia perkhidmatan perubatan tradisional dan
komplementari dan untuk mengadakan peruntukan bagi perkara-perkara yang
berkaitan dengannya.

BAHAGIAN I

2. Bahagian 1 daripada Akta yang dicadangkan memperkatakan tentang
peruntukan permulaan.

3. _Fasal 1 mengandungi tajuk ringkas dan permulaan kuatkuasa Akta yang_
dicadangkan.

4. _Fasal 2 memperuntukkan tentang ketidakpakaian Akta Kemudahan dan_
Perkhidmatan Perubatan Swasta 1998 kepada amalan perubatan tradisional dan
komplementari.


-----

50 _Rang Undang-Undang_

5. _Fasal 3 mengandungi tafsiran beberapa penyataan yang digunakan dalam_
Akta yang dicadangkan.

BAHAGIAN II

6. Bahagian II daripada Akta yang dicadangkan memperkatakan tentang peruntukan
tertentu ke atas Majlis Perubatan Tradisional dan Komplementari.

7. _Fasal 4 memperuntukkan tentang penubuhan Majlis._

8. _Fasal 5 memperuntukkan tentang fungsi dan kuasa Majlis._

9. _Fasal 6 memperuntukkan tentang pelantikan keanggotaan Majlis._

10. _Fasal 7 memperuntukkan tentang pengosongan jawatan anggota_
Majlis.

11. _Fasal 8 memperuntukkan tentang pelantikan anggota silih ganti yang_
hendaklah menghadiri mana-mana mesyuarat Majlis atau sebagai anggota
substantif.

12. _Fasal 9 memperuntukkan yang mana Ketua Pengarah hendaklah_
mempengerusikan semua mesyuarat dan hendaklah bermesyuarat sekurangkurangnya dua kali setahun.

13. _Fasal 10 memperuntukkan tentang kuorum pada mesyuarat._

14. _Fasal 11 memperuntukkan tentang pengundian anggota Majlis._

15. _Fasal 12 membolehkan Majlis untuk mengawal selia tatacaranya_
sendiri.

16. _Fasal 13 memperuntukkan tentang kesahihan tindakan dan prosiding_
yang diambil di bawah Akta yang dicadangkan.

17. _Fasal 14 memperuntukkan tentang pelantikan penasihat._

18. _Fasal 15_ menyediakan peruntukan untuk pembayaran elaun
kepada anggota Majlis, penasihat dan mana-mana orang yang dilantik
di bawah Akta yang dicadangkan.

19. _Fasal 16 memperuntukkan tentang pelantikan Setiausaha Majlis yang_
akan membantu Majlis untuk menjalankan fungsinya di bawah Akta yang
dicadangkan.

20. _Fasal 17 memperuntukkan tentang kuasa Majlis untuk mewakilkan_
fungsinya, dengan kelulusan Menteri, kepada mana-mana pengamal yang
ditetapkan atau mana-mana orang sebagaimana yang difikirkan patut oleh
Majlis.


-----

_Perubatan Tradisional dan Komplementari_ 51

BAHAGIAN III

21. Bahagian III Akta yang dicadangkan memperkatakan tentang pentadbiran
am.

22. _Fasal 18 memperkatakan tentang pelantikan Setiausaha kepada Majlis_
sebagai Pendaftar.

23. _Fasal 19 memperuntukkan bahawa Pendaftar hendaklah menyenggarakan_
apa-apa daftar dalam kedua-dua bentuk fizikal dan elektrik seperti yang
dikehendaki di bawah Akta yang dicadangkan.

BAHAGIAN IV

24. Bahagian IV Akta yang dicadangkan memperkatakan tentang pendaftaran
pengamal perubatan tradisional dan komplementari.

25. _Fasal 20 memperkatakan tentang pengiktirafan bidang amalan oleh_
Majlis.

26. _Fasal 21 menghendaki pengamal untuk mengamal amalan yang diiktiraf_
sahaja.

27. _Fasal 22 mengadakan peruntukan bagi individu yang berhasrat untuk_
mengamal perubatan tradisional dan komplementari dalam mana-mana bidang
amalan diiktiraf hendaklah memohon kepada Majlis untuk didaftarkan secara
sementara sebagai pengamal yang tertentu dan hendaklah mematuhi dengan
apa-apa kelayakan sebagaimana yang ditetapkan oleh Majlis untuk bidang
amalan diiktiraf tersebut.

28. _Fasal 23 memperuntukkan bahawa pengamal yang berdaftar secara sementara_
yang berhasrat untuk mengamalkan perubatan tradisional dan komplementari
dalam mana-mana bidang amalan diiktiraf boleh memohon untuk didaftarkan
dengan Majlis selepas selesai tempoh penempatan di bawah seksyen 22.

29. _Fasal 24 memperuntukkan bahawa Majlis boleh mendaftarkan seseorang_
individu secara sementara sebagai pengamal luar Malaysia, tertakluk kepada
syarat dan sekatan seperti yang difikirkan patut dikenakan oleh Majlis.

30. _Fasal 25 memperuntukkan tentang mana-mana individu yang tidak_
berdaftar dalam bidang amalan yang ditetapkan tidak boleh, secara langsung
atau tidak langsung, mengadakan atau mengamalkan dalam bidang amalan
yang sedemikian. Perbuatan tersebut merupakan suatu kesalahan di bawah
Akta yang dicadangkan ini.

31. _Fasal 26 memperuntukkan tentang pengamal berdaftar tidak boleh_
mengamal bidang amalan diiktiraf melainkan memiliki perakuan pengamalan
yang sah dan berkuat kuasa.

32. _Fasal 27 memperuntukkan tentang pembatalan pendaftaran pengamal_
berdaftar.


-----

52 _Rang Undang-Undang_

33. _Fasal 28_ memperuntukkan tentang pendaftaran semula dari pembatalan
pendaftaran pengamal.

BAHAGIAN V

34. Bahagian V daripada Akta yang dicadangkan memperkatakan tentang
kewajipan dan tanggungjawab pengamal berdaftar.

35. _Fasal 29 mengadakan peruntukan berkaitan dengan penggunaan gelaran_
dan singkatan pengamal dan akibat kepada pelanggaran peruntukan tersebut.

36. _Fasal 30 menetapkan kewajipan ke atas pengamal berdaftar untuk_
merujukkan pesakit kepada pengamal perubatan atau pengamal pergigian,
mengikut mana-mana yang berkenaan, dalam keadaan-keadaan yang tertentu,
kecuali jika pesakit atau individu itu bersetuju secara bertulis bahawa dia
tidak perlu dirujuk.

37. _Fasal 31 meletakkan kewajipan ke atas pengamal berdaftar untuk_
melaporkan apa-apa wabak atau penularan penyakit setempat yang lain kepada
Pendaftar.

38. _Fasal 32 mengadakan peruntukan bagi penggunaan peranti perubatan_
oleh pengamal tradisional dan komplemetari dalam amalan mereka.

39. _Fasal 33 bertujuan untuk menghalang sebarang penyataan palsu pada iklan_
dan promosi, oleh pengamal berdaftar atau mana-mana orang yang mengambil
kerja atau menggajikan pengamal berdaftar.

40. _Fasal 34 bertujuan untuk membenarkan pengamal berdaftar memperbadan_
amalannya menjadi syarikat liabilti terhad, mengamalkannya sebagai syarikat
atau menjadi ahli perkongsian bertujuan untuk menyediakan perkhidmatan
perubatan tradisional dan komplimentari.

41. _Fasal 35 bertujuan untuk menyediakan pematuhan mandatori dalam kod_
tadbir urus dan kod amalan.

BAHAGIAN VI

42. Bahagian VI daripada Akta yang dicadangkan memperkatakan
tentang prosiding tatatertib untuk pengamal berdaftar di bawah Akta yang
dicadangkan.

43. _Fasal 36 memperuntukkan tentang bidang kuasa tatatertib Majlis._

44. _Fasal 37 menetapkan hukuman yang boleh dikenakan oleh Majlis dalam_
menjalankan bidang kuasa tatatertibnya.

45. _Fasal 38 membenarkan rayuan dibuat terhadap perintah yang dibuat oleh_
Majlis di bawah seksyen 37.

46. _Fasal 39 membenarkan kemasukan semula nama ke dalam daftar oleh_
Majlis jika Majlis merasakan sesuai berbuat demikian.


-----

_Perubatan Tradisional dan Komplementari_ 53

BAHAGIAN VII

47. Bahagian VII daripada Akta yang dicadangkan memperkatakan tentang
hak pesakit.

48. _Fasal 40 menetapkan hak pesakit dan pengenaan kewajipan ke atas_
pengamal berdaftar atau mana-mana orang yang mengambil kerja atau
menggajikan pengamal berdaftar.

49. _Fasal 41 mengadakan peruntukan penyelesaian pertikaian. Fasal ini_
memperuntukkan bahawa Majlis boleh, dengan sendirinya atau melalui
jawatankuasa yang dilantik untuk menyediakan perkhidmatan penyelesaian
pertikaian, menyelesaikan mana-mana pertikaian berkaitan dengan
seksyen 40.

BAHAGIAN VIII

50. Bahagian VIII daripada Akta yang dicadangkan memperkatakan tentang
badan pengamal perubatan tradisional dan komplementari.

51. _Fasal 42 memperuntukan tentang pelantikan dan pembatalan pelantikan_
badan-badan pengamal, di atas syor Majlis, oleh Menteri.

52. _Fasal 43 memperuntukkan tentang fungsi badan pengamal yang_
ditetapkan.

53. _Fasal 44 mengadakan peruntukan bagi rangka pengawalseliaan kendiri_
apabila bada pengamal sudah bersedia.

54. _Fasal 45 memperuntukkan tentang pengawasan oleh Majlis. Majlis_
hendaklah mengawasi badan pengamal yang ditetapkan atas apa-apa perkara
yang berkaitan dengan bidang amalan yang diiktiraf.

55. _Fasal 46 memperuntukkan tentang kesan pembatalan pelantikan badan_
pengamal.

56. _Fasal 47 memperuntukkan tentang penyediaan kod tadbir urus dan kod_
amalan berdasarkan piawai amalan mandatori yang ditetapkan Majlis.

BAHAGIAN IX

57. Bahagian IX memperuntukkan tentang penguatkuasaan bagi Akta yang
dicadangkan.

58. _Fasal 48 memperuntukkan tentang Menteri untuk memberi kuasa kepada_
mana-mana pegawai kesihatan perubatan, pegawai kesihatan persekitaran dan
mana-mana pihak berkuasa tempatan, mana-mana pegawai awam dan orang
berkelayakan yang sesuai untuk melaksanakan kuasa penguatkuasaan di bawah
Akta yang dicadangkan.


-----

54 _Rang Undang-Undang_

59. _Fasal 49 memperuntukkan tentang setiap pegawai awam yang diberi_
kuasa akan diberikan kad kuasa yang ditandatangani oleh Pengerusi.

60. _Fasal 50 memperuntukkan tentang kuasa untuk penyiasatan._

61. _Fasal 51 memperuntukkan tentang perintah berhenti. Pegawai diberi_
kuasa boleh memasuki mana-mana premis, bangunan atau kemudahan untuk
melaksanakan dan menguatkuasa perintah berhenti.

62. _Fasal 52 memberikan kuasa kepada Ketua Pengarah untuk mengeluarkan_
arahan penutupan pada mana-mana premis, bangunan atau kemudahan yang
digunakan untuk menyediakan perkhidmatan perubatan tradisional dan
komplementari, dalam keadaan yang melibatkan kesihatan dan keselamatan
orang awam, atau pengunaan berterusan amalan tidak selamat dan tidak
bersih.

63. _Fasal 53 membenarkan pegawai diberi kuasa untuk memasuki ke mana-_
mana premis, bangunan atau kemudahan untuk memeriksa premis dan merampas
dokumen atau bahan dengan waran.

64. _Fasal 54 memperuntukkan tentang kuasa kepada pegawai diberi kuasa_
untuk memasuki ke mana-mana premis, bangunan atau kemudahan.

65. _Fasal 55 memperuntukkan tentang kuasa kepada pegawai diberi kuasa_
untuk mengambil sampel.

66. _Fasal 56 membenarkan pegawai diberi kuasa untuk data dalam komputer_
sekiranya diperlukan.

67. _Fasal 57 mengadakan peruntukan bagi memulakan dan menjalankan_
pendakwaan kesalahan di bawah Akta yang dicadangkan.

68. _Fasal 58 memperkatakan tentang senarai dokumen, rekod dan lain-lain,_
yang dirampas di bawah Akta yang dicadangkan.

69. _Fasal 59 memperkatakan tentang pelepasan apa-apa dokumen yang_
dirampas di bawah Akta yang dicadangkan.

BAHAGIAN X

70. Bahagian X daripada Akta yang dicadangkan memperkatakan tentang
peruntukan am. Ia memperkatakan tentang kuasa Menteri untuk membuat
peraturan-peraturan, penalti untuk peraturan-peraturan oleh subsidiari dan
kesalahan badan korporat.

71. _Fasal 60 memberikan kuasa kepada Menteri untuk membuat peraturan._

72. _Fasal 61 memperuntukkan penalti untuk perundangan subsidiari yang_
dibuat di bawah Akta yang dicadangkan.

73. _Fasal 62 memperuntukkan tentang kesalahan oleh badan korporat_
di bawah Akta yang dicadangkan.


-----

_Perubatan Tradisional dan Komplementari_ 55

BAHAGIAN XI

74. Bahagian XI daripada Akta yang dicadangkan mengandungi _Fasal 63_
memperkatakan tentang peruntukan peralihan.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2])2758]


-----

