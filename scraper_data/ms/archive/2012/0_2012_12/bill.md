---
Year: 2012
Bill: D.R.13/2012 - Rang Undang-Undang Laut Wilayah 2012 (Lulus)
Title: D.R.13/2012 - Rang Undang-Undang Laut Wilayah 2012 (Lulus)
Download URL: https://www.parlimen.gov.my/files/billindex/pdf/2012/DR132012.pdf
URL: https://www.parlimen.gov.my/files/billindex/pdf/2012/DR132012.pdf
---
---
Reading:
D.R.13/2012
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:18/04/2012
Dibentang Oleh:Y.B. Dato Seri Mohamed Nazri Abdul Aziz, Menteri di Jabatan Perdana Menteri
---

_Laut Wilayah_ 1

**D.R. 13/2012**

RANG UNDANG-UNDANG LAUT WILAYAH 2012

SUSUNAN FASAL

_Fasal_

1. Tajuk ringkas, permulaan kuat kuasa dan pemakaian

2. Tafsiran

3. Had laut wilayah

4. Kedaulatan berkenaan dengan laut wilayah

5. Peta dan carta had laut wilayah

6. Sebutan mengenai perairan wilayah dalam mana-mana undang-undang
bertulis yang lain, dsb.

7. Kuasa untuk membuat peraturan-peraturan


-----

_Rang Undang-Undang_


-----

_Laut Wilayah_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi laut wilayah Malaysia
dan bagi perkara-perkara lain yang berkaitan dengannya.

[ ]

BAHAWASANYA Proklamasi Darurat yang dikeluarkan oleh
Yang di-Pertuan Agong pada 15 Mei 1969 di bawah Perkara
150 Perlembagaan Persekutuan telah diungkaikan oleh kedua-dua
Dewan Rakyat dan Dewan Negara pada 24 November 2011 dan
20 Disember 2011 masing-masing dan telah terhenti berkuat kuasa
menurut Fasal (3) Perkara 150 Perlembagaan Persekutuan;

DAN BAHAWASANYA Ordinan Darurat (Kuasa-Kuasa
Perlu), No. 7 1969 [P.U. (A) 307a/1969] telah diperbuat dan
dimasyhurkan oleh Yang di-Pertuan Agong pada 2 Ogos 1969
bagi persempadanan laut wilayah Malaysia menurut Fasal (2)
Perkara 150 Perlembagaan Persekutuan dan mula berkuat kuasa
pada 10 Ogos 1969;

DAN BAHAWASANYA menurut kuasa Fasal (7) Perkara 150
Perlembagaan Persekutuan, Ordinan Darurat (Kuasa-Kuasa Perlu),
No. 7 1969 akan terhenti berkuat kuasa apabila habis tempoh
enam bulan bermula dengan tarikh sesuatu Proklamasi Darurat
terhenti berkuat kuasa kecuali tentang perkara-perkara yang telah
dilakukan atau ditinggalkan daripada dilakukan sebelum habis
tempoh itu;


-----

4 _Rang Undang-Undang_

DAN BAHAWASANYA Konvensyen Bangsa-Bangsa Bersatu
mengenai Undang-Undang Laut telah dibuat di Montego Bay pada
10 Disember 1982;

DAN BAHAWASANYA Malaysia telah mendepositkan surat
cara ratifikasinya pada 14 Oktober 1996 dan oleh yang demikian
mengikut Perkara 308 Konvensyen, Konvensyen tersebut mula
berkuat kuasa setakat yang berkenaan dengan Malaysia pada
14 November 1996;

MAKA, OLEH YANG DEMIKIAN, INILAH **DIPERBUAT**
oleh Parlimen Malaysia seperti yang berikut:

**Tajuk ringkas, permulaan kuat kuasa dan pemakaian**

**1. (1) Akta ini bolehlah dinamakan Akta Laut Wilayah 2012.**

(2) Akta ini mula berkuat kuasa pada 22 Jun 2012 dan hendaklah
terpakai di seluruh Malaysia.

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“carta” ertinya suatu carta nautika yang direka khusus untuk
memenuhi keperluan pandu arah marin, yang menunjukkan
kedalaman air, keadaan dasar laut, tatarajah ketinggian dan ciriciri pantai, bahaya dan bantuan pelayaran, dalam suatu format
yang standard dan carta itu juga disebut sebagai carta marin atau
carta hidrografi;

“garis pangkal” ertinya garis pangkal sebagaimana yang
ditakrifkan di bawah seksyen 2 Akta Garis Pangkal Zon Maritim
2006 [Akta 660].

**Had laut wilayah**

**3. (1) Tertakluk kepada peruntukan Akta ini, lebar laut wilayah**
Malaysia hendaklah 12 batu nautika bagi segala maksud.


-----

_Laut Wilayah_ 5

(2) Garis pangkal yang dari lebar laut wilayah itu yang hendak
diukur hendaklah bagi segala maksud merupakan garis pangkal
yang ditetapkan mengikut seksyen 5 Akta Garis Pangkal Zon
Maritim 2006.

(3) Bagi maksud Akta Pelantar Benua 1966 [Akta 83], Akta
Perlombongan Petroleum 1966 [Akta 95], Kanun Tanah Negara

[Akta 56/65] dan mana-mana undang-undang bertulis yang
berhubungan dengan tanah yang berkuat kuasa di Sabah dan
Sarawak, apa-apa sebutan mengenai laut wilayah dalamnya
hendaklah berhubung dengan mana-mana wilayah ditafsirkan
sebagai sebutan mengenai bahagian laut itu yang berdampingan
dengan pantai wilayah itu tidak melebihi 3 batu nautika diukur
dari garis air surut.

**Kedaulatan berkenaan dengan laut wilayah**

**4. Kedaulatan berkenaan dengan laut wilayah, dan berkenaan**
dengan dasarnya dan tanih bawahnya, terletak hak pada dan
dijalankan oleh Yang di-Pertuan Agong sebagai hak Malaysia.

**Peta dan carta had laut wilayah**

**5. (1) Yang di-Pertuan Agong boleh, atas syor Perdana**
Menteri—

_(a)_ menyebabkan supaya disediakan dan dikeluarkan apa-apa

peta sebagaimana yang difikirkannya patut, yang
berhubungan dengan had laut wilayah; atau

_(b)_ menyebabkan supaya disediakan dan dikeluarkan apa-apa

carta berskala besar atau carta berskala yang bersesuaian
bagi penentuan kedudukan, sebagaimana yang difikirkannya
patut, yang menunjukkan garis air surut sepanjang pantai
dan boleh menyebabkan supaya ditunjukkan pada carta itu
apa-apa perkara lain yang disebut dalam perenggan (a).

(2) Mana-mana peta atau carta yang disediakan dan dikeluarkan
di bawah perenggan (1)(a) atau _(b) hendaklah disiarkan dalam_
_Warta dan, jika perlu, dalam apa-apa bentuk lain sebagaimana_
yang ditentukan oleh Yang di-Pertuan Agong, atas syor Perdana
Menteri.


-----

6 _Rang Undang-Undang_

**Sebutan mengenai perairan wilayah dalam mana-mana undang-**
**undang bertulis yang lain, dsb.**

**6.** Apa-apa sebutan yang dibuat dalam mana-mana undangundang bertulis, perkiraan atau surat cara yang lain mengenai
“perairan wilayah” hendaklah setakat yang sebutan itu menyentuh
undang-undang persekutuan bererti “laut wilayah” dan hendaklah
ditafsirkan tertakluk kepada peruntukan Akta ini.

**Kuasa untuk membuat peraturan-peraturan**

**7. Perdana Menteri boleh membuat peraturan-peraturan sebagaimana**
yang perlu atau suai manfaat bagi menguatkuasakan peruntukan
Akta ini sepenuhnya.

HURAIAN

Akta Laut Wilayah 2012 yang dicadangkan (“Akta yang dicadangkan”)
bertujuan untuk mengadakan peruntukan bagi laut wilayah Malaysia
bagi menggantikan Ordinan Darurat (Kuasa-Kuasa Perlu), No. 7 1969

[P.U. (A) 307a/1969]. Ordinan Darurat (Kuasa-Kuasa Perlu), No. 7 1969
telah dibuat di bawah Proklamasi Darurat 1969. Kerajaan telah membuat
keputusan untuk mengungkaikan ketiga-tiga Proklamasi Darurat. Ketiga-tiga
Proklamasi Darurat itu ialah Proklamasi Darurat 1966, Proklamasi Darurat
1969 dan Proklamasi Darurat 1979. Dengan pengungkaian itu, semua Ordinan
Darurat dan Akta yang dibuat di bawah ketiga-tiga Proklamasi Darurat itu
akan terhenti berkuat kuasa. Pada 24 November 2011, Dewan Rakyat telah
meluluskan ketetapan bahawa ketiga-tiga Proklamasi Darurat diungkaikan dan
pada 20 Disember 2011, Dewan Negara telah meluluskan suatu ketetapan untuk
mengungkaikan yang sama. Akibat daripada itu, Akta yang dicadangkan kini
diperlukan untuk memelihara keutuhan wilayah Malaysia.

2. _Fasal 1 mengandungi tajuk ringkas, tarikh kuat kuasa dan pemakaian Akta_
yang dicadangkan.

3. _Fasal 2 mengandungi takrif perkataan tertentu yang digunakan dalam Akta_
yang dicadangkan.

4. _Fasal 3 bertujuan untuk mengadakan peruntukan bagi had laut wilayah_
Malaysia berdasarkan prinsip undang-undang antarabangsa dan Konvensyen
Bangsa-Bangsa Bersatu mengenai Undang-Undang Laut 1982.

5. _Fasal 4 bertujuan untuk mengadakan peruntukan bagi kedaulatan laut_
wilayah supaya terletak hak pada dan dijalankan oleh Yang di-Pertuan Agong
sebagai hak Persekutuan selaras dengan undang-undang antarabangsa dan
Perlembagaan Persekutuan.


-----

_Laut Wilayah_ 7

6. _Fasal 5 bertujuan untuk mengadakan peruntukan bagi peta dan carta had_
laut wilayah.

7. _Fasal 6_ bertujuan untuk mengadakan peruntukan bagi sebutan mengenai
“perairan wilayah” dalam mana-mana undang-undang bertulis, perkiraan dan
surat cara yang lain setakat yang sebutan itu menyentuh undang-undang
persekutuan supaya bererti “laut wilayah” sebagaimana yang ditafsirkan di
bawah Akta yang dicadangkan. “Laut wilayah” merupakan istilah baru yang
digunakan bagi menggantikan “perairan wilayah” dalam undang-undang bertulis
yang lain. Istilah “laut wilayah” selaras dengan istilah yang digunakan dalam
Konvensyen Bangsa-Bangsa Bersatu mengenai Undang-Undang Laut 1982.

8. _Fasal 7 mengandungi kuasa Perdana Menteri untuk membuat peraturan-_
peraturan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U[2])2851]


-----

