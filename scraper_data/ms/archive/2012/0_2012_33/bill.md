---
Year: 2012
Bill: D.R.34/2012 - Rang Undang-Undang Pemindahan Antarabangsa Banduan 2012 (Lulus)
Title: D.R.34/2012 - Rang Undang-Undang Pemindahan Antarabangsa Banduan 2012 (Lulus)
Download URL: https://www.parlimen.gov.my/files/billindex/pdf/2012/BM%20DR%2034_2012.pdf
URL: https://www.parlimen.gov.my/files/billindex/pdf/2012/BM%20DR%2034_2012.pdf
---
---
Reading:
D.R.34/2012
Bacaan Pertama Pada:
Bacaan Kedua Pada:
Dibentang Oleh:Y.B. Datuk Wira Abu Seman bin Yusop, Timbalan Menteri Dalam Negeri
Diluluskan Pada:27/11/2012
Dibentang Oleh:
---

_Pemindahan Antarabangsa Banduan_ 1

**D.R. 34/2012**

RANG UNDANG-UNDANG PEMINDAHAN
ANTARABANGSA BANDUAN 2012

SUSUNAN FASAL

BAHAGIAN I

PERMULAAN

_Fasal_

1. Tajuk ringkas dan permulaan kuat kuasa

2. Pemakaian

3. Tafsiran

4. Perintah Menteri

BAHAGIAN II

PEMINDAHAN

5. Kelayakan bagi pemindahan dari Malaysia

6. Kelayakan bagi pemindahan ke Malaysia

7. Syarat bagi pemindahan

BAHAGIAN III

PEMINDAHAN DARI MALAYSIA

8. Pertimbangan awal bagi permohonan untuk pemindahan dari Malaysia

9. Permohonan untuk pemindahan dari Malaysia

10. Waran bagi pemindahan dari Malaysia

BAHAGIAN IV

PEMINDAHAN KE MALAYSIA

11. Permohonan untuk pemindahan ke Malaysia

12. Waran bagi pemindahan ke Malaysia

13. Pendaftaran waran atau perintah yang dikeluarkan di Negara asing yang
ditetapkan


-----

_Rang Undang-Undang_

BAHAGIAN V

PENGUBAHAN DAN PEMBATALAN WARAN

_Fasal_

14. Pengubahan waran bagi pemindahan

15. Pembatalan waran bagi pemindahan

BAHAGIAN VI

PENGUATKUASAAN HUKUMAN

16. Penguatkuasaan hukuman

17. Tempoh yang dihabiskan dalam tahanan berkaitan dengan hukuman
pemenjaraan atau perintah tahanan di dalam penjara

BAHAGIAN VII

AM

18. Pengampunan, peringanan, dsb. hukuman

19. Kos

20. Pewakilan

21. Peraturan-peraturan


-----

_Pemindahan Antarabangsa Banduan_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi pemindahan
banduan ke dan dari Malaysia, dan bagi perkara-perkara yang
berkaitan dengannya.

[ ]

**DIPERBUAT oleh Parlimen Malaysia seperti yang berikut:**

BAHAGIAN I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Pemindahan Antarabangsa
Banduan 2012.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pemakaian**

**2. Akta ini terpakai bagi banduan yang dihukum oleh mahkamah**
yang ditubuhkan oleh atau di bawah Bahagian IX Perlembagaan
Persekutuan atau seksyen 3 Akta Mahkamah Rendah 1948

[Akta 92], atau oleh mahkamah Negara asing yang ditetapkan
yang mempunyai bidang kuasa yang serupa.


-----

4 _Rang Undang-Undang_

**Tafsiran**

**3. Dalam Akta ini, melainkan jika konteksnya menghendaki**
makna yang lain—

“banduan” ertinya seseorang yang sedang menjalani hukuman
pemenjaraan atau berada dalam tahanan di penjara menurut perintah
yang dibuat berdasarkan suatu dapatan bersalah, termasuklah—

_(a)_ banduan yang dilepaskan dengan parol; dan

_(b) orang sedemikian yang di bawah umur lapan belas tahun;_

“Ketua Pengarah Penjara” ertinya Ketua Pengarah Penjara yang
dilantik di bawah subseksyen 10(1) Akta Penjara 1995 [Akta 537];

“Menteri” ertinya Menteri yang dipertanggungkan dengan
tanggungjawab bagi penjara dan banduan;

“Negara asing yang ditetapkan” ertinya Negara asing yang
diisytiharkan oleh Menteri, melalui perintah yang dibuat di bawah
seksyen 4, sebagai Negara asing yang ditetapkan;

“pihak berkuasa berkenaan” ertinya seseorang atau pihak
berkuasa di mana-mana Negara asing yang ditetapkan yang
Menteri berpuas hati ia diberikan kuasa di bawah undang-undang
Negara asing yang ditetapkan itu sebagai pihak berkuasa yang
bertanggungjawab untuk melaksanakan pemindahan banduan ke
dan dari Negara itu.

**Perintah Menteri**

**4. (1) Menteri boleh, melalui perintah yang disiarkan dalam Warta,**
mengisytiharkan suatu Negara asing sebagai Negara asing yang
ditetapkan jika terdapat suatu triti atau perjanjian lain yang berkuat
kuasa antara Malaysia dan Negara asing itu, yang di bawahnya
Negara asing itu telah bersetuju untuk mengadakan peruntukan
tentang pemindahan banduan ke dan dari Malaysia.

(2) Perintah di bawah seksyen ini boleh memperuntukkan
bahawa peruntukan Akta ini hendaklah terpakai bagi Negara asing
itu tertakluk kepada apa-apa sekatan, had, kecualian, ubah suaian,
penyesuaian, syarat atau batasan sebagaimana yang dinyatakan
dalam perintah itu, dan dalam keadaan itu peruntukan Akta ini
hendaklah terpakai dengan sewajarnya.


-----

_Pemindahan Antarabangsa Banduan_ 5

(3) Perintah yang dibuat di bawah seksyen ini hendaklah
menjadi keterangan muktamad bahawa triti atau perjanjian lain
yang disebut dalam perintah itu mematuhi Akta ini, dan bahawa
Akta ini adalah terpakai bagi Negara asing yang ditetapkan yang
disebut dalam perintah itu.

(4) Kesahan perintah yang dibuat di bawah seksyen ini tidak
boleh dipersoalkan dalam mana-mana prosiding undang-undang.

(5) Menteri boleh melalui suatu perintah kemudiannya mengubah
atau membatalkan mana-mana perintah yang dibuat sebelum ini
di bawah seksyen ini.

BAHAGIAN II

PEMINDAHAN

**Kelayakan bagi pemindahan dari Malaysia**

**5. (1)** Seseorang banduan layak untuk dipindahkan dari Malaysia ke
Negara asing yang ditetapkan jika banduan itu adalah warganegara
Negara itu atau mempunyai hubungan komuniti dengan Negara
itu.

(2) Bagi maksud seksyen ini, seseorang banduan mempunyai
hubungan komuniti dengan sesuatu Negara asing yang ditetapkan
jika—

_(a) tempat tinggal utama banduan itu sebaik sebelum dijatuhkan_
hukuman pemenjaraan di Malaysia adalah di dalam
Negara asing yang ditetapkan itu;

_(b) ibu, bapa, datuk, nenek atau anak banduan itu mempunyai_
tempat tinggal utama di dalam Negara asing yang
ditetapkan itu; atau

_(c) banduan itu telah berkahwin dengan mana-mana orang_
yang mempunyai tempat tinggal utama di dalam Negara
asing yang ditetapkan itu.

**Kelayakan bagi pemindahan ke Malaysia**

**6.** Seseorang banduan layak untuk dipindahkan ke Malaysia
dari suatu Negara asing yang ditetapkan jika banduan itu adalah
warganegara Malaysia.


-----

6 _Rang Undang-Undang_

**Syarat bagi pemindahan**

**7. (1)** Syarat bagi pemindahan seseorang banduan ke atau dari
Malaysia adalah dipenuhi jika—

_(a) hukuman pemenjaraan atau perintah yang dibuat berdasarkan_
suatu dapatan bersalah yang mengenakan suatu tempoh
pemenjaraan ke atas banduan itu tidak tertakluk kepada
rayuan ke mana-mana mahkamah atau tribunal;

_(b) tindakan atau peninggalan yang merupakan kesalahan yang_
menyebabkan banduan itu menjalani hukuman di dalam
Negara yang menjatuhkan hukuman itu, jika tindakan
atau peninggalan itu berlaku di dalam Negara yang
kepadanya pemindahan diminta, juga merupakan suatu
kesalahan di dalam Negara itu melainkan jika Menteri
dan pihak berkuasa berkenaan bersetuju selainnya;

_(c) pada masa permohonan bagi pemindahan dibuat sekurang-_
kurangnya enam bulan daripada hukuman banduan itu
masih belum dijalani, tanpa mengambil kira sama ada
banduan itu telah dilepaskan atas parol atau selainnya,
dengan syarat Menteri dan pihak berkuasa berkenaan
boleh menentukan suatu tempoh yang lebih singkat;

_(d) Menteri dan pihak berkuasa berkenaan telah memberikan_
keizinan mereka bagi pemindahan itu;

_(e) keizinan banduan telah diperoleh, jika keizinan itu_
dikehendaki oleh triti atau apa-apa perjanjian lain antara
Malaysia dan Negara asing yang ditetapkan, atau manamana triti atau perjanjian lain yang Malaysia atau Negara
asing yang ditetapkan menjadi pihak; atau

_(f) apa-apa kehendak lain yang dipersetujui antara Malaysia_
dan Negara yang ditetapkan telah dipenuhi, termasuk
syarat yang diperuntukkan dalam atau dibuat di bawah
mana-mana triti atau perjanjian antara Malaysia dan
Negara asing yang ditetapkan.

(2) Bagi pemindahan banduan ke atau dari Malaysia, Menteri
boleh menolak permohonan bagi pemindahan atau tidak memberikan
keizinannya bagi pemindahan itu jika—

_(a)_ banduan itu telah dijatuhi hukuman mati;

_(b)_ pemindahan itu akan menjejaskan kedaulatan, keselamatan,
ketenteraman awam atau kepentingan awam perlu yang
lain bagi Malaysia;


-----

_Pemindahan Antarabangsa Banduan_ 7

_(c)_ pemindahan banduan itu akan mengenakan tanggungan
beban yang berlebihan ke atas sumber kewangan Malaysia;
atau

_(d) pemindahan itu akan menghendaki langkah-langkah yang_
bertentangan dengan mana-mana undang-undang bertulis
diambil.

BAHAGIAN III

PEMINDAHAN DARI MALAYSIA

**Pertimbangan awal bagi permohonan untuk pemindahan dari**
**Malaysia**

**8. (1) Jika Menteri berhasrat untuk memohon untuk memindahkan**
banduan ke suatu Negara asing yang ditetapkan—

_(a) Menteri hendaklah memaklumkan Negara asing yang_
ditetapkan itu tentang hasrat Malaysia untuk memohon
untuk memindahkan banduan itu ke Negara asing yang
ditetapkan itu; dan

_(b) Menteri hendaklah meminta Negara asing yang ditetapkan_
itu untuk memberikan pandangan awalnya ke atas
permohonan itu, termasuklah kaedah bagaimana hukuman
pemenjaraan itu berkemungkinan akan dikuatkuasakan
oleh Negara asing yang ditetapkan itu jika, berikutan
permohonan rasmi untuk pemindahan, Negara asing yang
ditetapkan itu mengizinkan pemindahan itu.

(2) Bagi maksud subseksyen (1), Menteri boleh memberikan
Negara asing yang ditetapkan—

_(a) butiran tentang apa-apa permintaan bagi ekstradisi banduan_
itu yang telah dibuat di bawah Akta Ekstradisi 1992

[Akta 479] atau minat mengenai ekstradisi yang dinyatakan
oleh Negara lain atau mana-mana Negara yang, pada
pendapat Menteri, berkemungkinan mempunyai hasrat
untuk mengekstradisi banduan itu; atau

_(b) apa-apa maklumat lain yang difikirkan oleh Menteri boleh_
membantu Negara asing yang ditetapkan dalam memberikan
pandangan awalnya ke atas cadangan pemindahan itu.


-----

8 _Rang Undang-Undang_

**Permohonan untuk pemindahan dari Malaysia**

**9. (1) Permohonan untuk memindahkan banduan dari Malaysia**
boleh dibuat—

_(a) oleh Menteri kepada pihak berkuasa berkenaan Negara_
asing yang ditetapkan; atau

_(b) oleh pihak berkuasa berkenaan Negara asing yang ditetapkan_
kepada Menteri.

(2) Permohonan untuk pemindahan di bawah subseksyen (1)
hendaklah dibuat secara bertulis.

(3) Tiap-tiap permohonan bagi pemindahan di bawah seksyen
ini hendaklah disertakan dengan—

_(a) apa-apa dokumen yang dipersetujui oleh Malaysia dan_
Negara asing yang ditetapkan bagi maksud itu; dan

_(b) apa-apa dokumen atau maklumat lain yang difikirkan_
berkaitan dengan permohonan itu dan yang boleh diberikan
dengan sewajarnya.

(4) Menteri boleh memberitahu banduan atau wakil banduan
tentang perkiraan bagi pemindahan itu.

**Waran bagi pemindahan dari Malaysia**

**10. (1) Menteri boleh, jika seseorang banduan layak untuk**
dipindahkan di bawah subseksyen 5(1) dan syarat pemindahan
di bawah seksyen 7 telah dipenuhi, mengeluarkan waran bagi
pemindahan dalam borang yang ditetapkan oleh Menteri yang
membenarkan pemindahan banduan itu dari Malaysia ke Negara
asing yang ditetapkan.

(2) Menteri hendaklah menyebabkan suatu salinan waran bagi
pemindahan dari Malaysia diserahkan kepada Ketua Pengarah
Penjara.

(3) Apabila mengeluarkan waran bagi pemindahan dari Malaysia,
Menteri hendaklah mengambil kira sama ada atau tidak banduan
itu ialah subjek mana-mana permintaan ekstradisi.


-----

_Pemindahan Antarabangsa Banduan_ 9

(4) Waran bagi pemindahan dari Malaysia hendaklah disifatkan
sebagai kuasa yang mencukupi bagi membolehkan Ketua Pengarah
Penjara untuk menghantar banduan itu kepada mana-mana pihak
berkuasa berkenaan yang akan menerima banduan itu.

(5) Suatu waran bagi pemindahan dari Malaysia membenarkan
banduan dari Malaysia untuk meneruskan penjalanan hukuman
pemenjaraan atau perintah tahanan di dalam penjara di Negara
asing yang ditetapkan mengikut triti atau perjanjian lain antara
Malaysia dan Negara asing yang ditetapkan itu.

(6) Jika banduan itu dilepaskan atas parol, waran bagi pemindahan
dari Malaysia—

_(a) hendaklah menyatakan apa-apa kelulusan, pemberian kuasa,_
kebenaran atau pengubahan kepada parol atau apa-apa
perintah lain yang telah dibuat di bawah undang-undang
Malaysia; dan

_(b) hendaklah menyatakan apa-apa tatacara bagi pemindahan_
banduan ke Negara asing yang ditetapkan yang telah
dipersetujui dengan Negara asing yang ditetapkan itu
dan pemberian kuasa serta arahan yang perlu.

(7) Kesan pengeluaran waran bagi pemindahan dari Malaysia
ialah penggantungan penguatkuasaan hukuman pemenjaraan atau
perintah tahanan di dalam penjara di Malaysia.

BAHAGIAN IV

PEMINDAHAN KE MALAYSIA

**Permohonan untuk pemindahan ke Malaysia**

**11. (1) Suatu permohonan untuk memindahkan banduan ke**
Malaysia boleh dibuat—

_(a)_ oleh Menteri kepada pihak berkuasa berkenaan Negara
asing yang ditetapkan; atau

_(b)_ oleh pihak berkuasa berkenaan Negara asing yang ditetapkan
kepada Menteri.

(2) Suatu permohonan bagi pemindahan di bawah subseksyen (1)
hendaklah dibuat secara bertulis.


-----

10 _Rang Undang-Undang_

(3) Permohonan bagi pemindahan di bawah seksyen ini hendaklah
disertakan dengan—

_(a) apa-apa dokumen yang dipersetujui oleh Malaysia dan_
Negara asing yang ditetapkan bagi maksud itu; dan

_(b) apa-apa dokumen dan maklumat lain yang difikirkan_
berkaitan dengan permohonan itu dan yang boleh diberikan
dengan sewajarnya.

**Waran bagi pemindahan ke Malaysia**

**12. (1) Menteri boleh, jika banduan itu layak untuk dipindahkan**
di bawah seksyen 6 dan syarat pemindahan di bawah seksyen 7
telah dipenuhi, mengeluarkan waran bagi pemindahan dalam borang
yang ditetapkan oleh Menteri yang membenarkan pemindahan
banduan itu dari Negara asing yang ditetapkan itu ke Malaysia.

(2) Waran bagi pemindahan ke Malaysia membenarkan
pemindahan banduan dari Negara asing yang ditetapkan ke Malaysia
untuk meneruskan penjalanan hukuman pemenjaraan atau perintah
tahanan di dalam penjara mengikut triti atau perjanjian lain antara
Malaysia dan Negara asing yang ditetapkan itu.

(3) Jika banduan itu dilepaskan atas parol, waran bagi
pemindahan ke Malaysia hendaklah menyatakan apa-apa tatacara
bagi pemindahan itu yang telah dipersetujui dengan Negara asing
yang ditetapkan dan pemberian kuasa serta arahan yang perlu.

(4) Ketua Pengarah Penjara hendaklah mempunyai kuasa bagi
menahan banduan dalam penjara untuk tempoh yang dinyatakan
dalam waran bagi pemindahan ke Malaysia.

**Pendaftaran waran atau perintah yang dikeluarkan di Negara**
**asing yang ditetapkan**

**13.** Jika, di bawah peruntukan mana-mana undang-undang yang
berkuat kuasa di Negara asing yang ditetapkan, suatu mahkamah
atau suatu tribunal telah mengeluarkan waran bagi pelaksanaan
suatu hukuman pemenjaraan atau suatu perintah yang dibuat
berdasarkan suatu dapatan bersalah yang mengenakan suatu tempoh
pemenjaraan, ke atas seseorang banduan, Hakim Mahkamah Sesyen
di Malaysia hendaklah mendaftarkan waran atau perintah itu, dan
waran atau perintah itu bolehlah selepas itu dilaksanakan terhadap
banduan itu seolah-olah waran atau perintah itu dikeluarkan secara
sah di bawah undang-undang Malaysia


-----

_Pemindahan Antarabangsa Banduan_ 11

BAHAGIAN V

PENGUBAHAN DAN PEMBATALAN WARAN

**Pengubahan waran bagi pemindahan**

**14. Menteri boleh, melalui suatu waran bagi pemindahan**
kemudiannya, mengubah mana-mana waran bagi pemindahan
terdahulu yang dikeluarkan dibawah subseksyen 10(1) atau 12(1).

**Pembatalan waran bagi pemindahan**

**15. Menteri boleh, pada bila-bila masa sebelum banduan**
berkenaan dipindahkan, membatalkan waran bagi pemindahan
banduan itu yang dikeluarkan di bawah subseksyen 10(1) atau
12(1) jika—

_(a) Menteri memikirkan bahawa adalah tidak wajar meneruskan_
pemindahan banduan itu;

_(b) Negara asing yang ditetapkan menarik balik keizinan bagi_
pemindahan itu; atau

_(c) banduan itu, jika dikehendaki untuk memberi keizinan_
menurut triti atau apa-apa perjanjian lain antara Malaysia
dan Negara yang ditetapkan itu, atau mana-mana triti
atau perjanjian lain yang Malaysia atau Negara yang
ditetapkan itu menjadi pihak, menarik balik keizinan
itu.

BAHAGIAN VI

PENGUATKUASAAN HUKUMAN

**Penguatkuasaan hukuman**

**16. Penguatkuasaan hukuman pemenjaraan atau perintah tahanan**
di dalam penjara yang dikenakan ke atas mana-mana banduan
yang dipindahkan ke Malaysia hendaklah tertakluk kepada undangundang Malaysia.


-----

12 _Rang Undang-Undang_

**Tempoh yang dihabiskan dalam tahanan berkaitan dengan**
**hukuman pemenjaraan atau perintah tahanan di dalam**
**penjara**

**17. Apa-apa tempoh hukuman pemenjaraan atau perintah tahanan**
di dalam penjara yang telah dijalani atau disifatkan telah dijalani
oleh banduan dalam Negara asing yang ditetapkan hendaklah
dikira sebagai tempoh yang telah dijalani oleh banduan itu
di Malaysia.

BAHAGIAN VII

AM

**Pengampunan, peringanan, dsb. hukuman**

**18. (1) Berhubung dengan pemindahan banduan ke Malaysia,**
Akta ini tidak menyekat kuasa Negara asing yang ditetapkan
untuk memberi ampun, tunda hukum atau lega hukum berkenaan
dengan kesalahan yang dilakukan atau peremitan, penggantungan
atau peringanan hukuman itu, kepada banduan itu, mengikut
undang-undang Negara asing yang ditetapkan itu.

(2) Jika Negara asing yang ditetapkan itu telah memberitahu
Menteri mengenai keputusan untuk memberi ampun, tunda hukum
atau lega hukum berkenaan dengan kesalahan yang dilakukan
atau peremitan, penggantungan atau peringanan hukuman itu,
kepada seseorang banduan, Menteri hendaklah menguatkuasakan
keputusan itu.

(3) Berhubung dengan sesuatu pemindahan banduan dari Malaysia,
Akta ini hendaklah tidak menyekat kuasa untuk memberi ampun,
tunda hukum atau lega hukum berkenaan dengan kesalahan yang
dilakukan atau peremitan, penggantungan atau peringanan hukuman
itu, kepada banduan itu, mengikut undang-undang Malaysia.

**Kos**

**19. Menteri boleh mendapatkan balik kos dan perbelanjaan yang**
dilakukan bagi pemindahan seseorang banduan.


-----

_Pemindahan Antarabangsa Banduan_ 13

**Pewakilan**

**20. (1) Menteri boleh, sebagaimana yang difikirkan patut olehnya,**
mewakilkan kepada seseorang yang layak dan sesuai mana-mana
kuasanya di bawah Akta ini kecuali kuasa pewakilan di bawah
seksyen ini.

(2) Suatu pewakilan di bawah seksyen ini tidak menghalang
Menteri sendiri daripada menjalankan mana-mana kuasa yang
diwakilkan sedemikian pada bila-bila masa.

**Peraturan-peraturan**

**21. Menteri boleh membuat peraturan-peraturan yang perlu atau**
suai manfaat bagi memberi kesan sepenuhnya kepada peruntukanperuntukan Akta ini.

HURAIAN

Akta Pemindahan Antarabangsa Banduan 2012 yang dicadangkan ini (“Akta
yang dicadangkan”) bertujuan untuk mengadakan peruntukan bagi pemindahan
banduan ke dan dari Malaysia dan bagi perkara-perkara yang berkaitan
dengannya.

2. _Fasal 1 mengandungi tajuk ringkas dan memberi Menteri kuasa untuk_
menetapkan tarikh permulaan kuat kuasa Akta yang dicadangkan.

3. _Fasal 2 bertujuan untuk menyatakan pemakaian Akta yang dicadangkan._

4. _Fasal 3 mengandungi takrif perkataan dan ungkapan yang digunakan dalam_
Akta yang dicadangkan.

5. _Fasal 4 bertujuan untuk memberi Menteri kuasa untuk membuat perintah bagi_
mengisytiharkan suatu Negara asing sebagai Negara asing yang ditetapkan.

6. _Fasal 5 menyatakan kelayakan banduan bagi pemindahan dari Malaysia_
jika banduan itu ialah warganegara atau mempunyai hubungan komuniti dengan
Negara asing yang ditetapkan.

7. _Fasal 6_ menyatakan kelayakan banduan bagi pemindahan ke Malaysia
jika banduan itu ialah warganegara Malaysia.

8. _Fasal 7 mengandungi peruntukan tentang syarat bagi pemindahan banduan_
ke dan dari Malaysia dan kuasa Menteri untuk menolak permohonan pemindahan
itu.


-----

14 _Rang Undang-Undang_

9. _Fasal 8 mengandungi peruntukan mengenai pertimbangan awal berhubung_
dengan suatu permohonan untuk memindahkan banduan dari Malaysia ke
Negara asing yang ditetapkan.

10. _Fasal 9 mengandungi peruntukan mengenai permohonan untuk memindahkan_
banduan dari Malaysia ke Negara asing yang ditetapkan.

11. _Fasal 10 menetapkan tatacara bagi pengeluaran waran bagi pemindahan_
banduan dari Malaysia.

12. _Fasal 11 mengandungi peruntukan bagi permohonan untuk memindahkan_
banduan ke Malaysia dari Negara asing yang ditetapkan.

13. _Fasal 12 menetapkan tatacara bagi pengeluaran waran bagi pemindahan_
banduan ke Malaysia.

14. _Fasal 13 mengandungi peruntukan bagi pendaftaran waran atau perintah_
yang dikeluarkan di Negara asing yang ditetapkan bagi maksud penguatkuasaan
di Malaysia.

15. _Fasal 14_ memberi Menteri kuasa untuk mengubah mana-mana waran
bagi pemindahan yang dikeluarkan di bawah subseksyen 10(1) atau 12(1)
Akta yang dicadangkan.

16. _Fasal 15 memberi Menteri kuasa untuk membatalkan mana-mana waran_
bagi pemindahan yang dikeluarkan di bawah subseksyen 10(1) atau 12(1)
Akta yang dicadangkan jika Menteri berpuas hati bahawa keizinan Negara
asing yang ditetapkan telah ditarik balik atau jika adalah tidak wajar untuk
memindahkan banduan itu atau jika ada kehendak untuk banduan itu memberi
keizinan, keizinan itu telah ditarik balik.

17. _Fasal 16 memperuntukkan bahawa penguatkuasaan hukuman pemenjaraan_
atau perintah tahanan di dalam penjara yang dikenakan ke atas mana-mana
banduan yang dipindahkan ke Malaysia adalah tertakluk kepada undang-undang
Malaysia.

18. _Fasal 17 menyatakan bahawa tempoh hukuman pemenjaraan atau_
perintah tahanan di dalam penjara yang telah dijalani oleh banduan di Negara
asing yang ditetapkan hendaklah dikira sebagai tempoh yang telah dijalani
di Malaysia.

19. _Fasal 18 memperuntukkan bahawa Akta yang dicadangkan tidak menyekat_
kuasa Negara asing yang ditetapkan untuk memberi ampun, tunda hukum atau
lega hukum berkenaan dengan kesalahan yang dilakukan atau peremitan,
penggantungan atau peringanan hukuman itu, kepada banduan itu, selepas
dipindahkan ke Malaysia dan begitu juga sebaliknya.

20. _Fasal 19 memberi Menteri kuasa untuk mendapatkan balik kos dan_
perbelanjaan yang dilakukan bagi pemindahan seseorang banduan.

21. _Fasal 20 memberi Menteri kuasa untuk mewakilkan kuasanya di bawah_
Akta yang dicadangkan kepada orang yang layak dan sesuai.


-----

_Pemindahan Antarabangsa Banduan_ 15

22. _Fasal 21 memberi Menteri kuasa untuk membuat peraturan-peraturan yang_
perlu atau suai manfaat bagi memberi kesan sepenuhnya kepada peruntukan
Akta yang dicadangkan.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2]) 2764]


-----

