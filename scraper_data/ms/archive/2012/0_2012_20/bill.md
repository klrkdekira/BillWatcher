---
Year: 2012
Bill: D.R.21/2012 - Rang Undang-Undang Pasukan Sukarelawan Malaysia 2012 (Lulus)
Title: D.R.21/2012 - Rang Undang-Undang Pasukan Sukarelawan Malaysia 2012 (Lulus)
Download URL: https://www.parlimen.gov.my/files/billindex/pdf/2012/DR212012.pdf
URL: https://www.parlimen.gov.my/files/billindex/pdf/2012/DR212012.pdf
---
---
Reading:
D.R.21/2012
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:18/04/2012
Dibentang Oleh:Y.B. Datuk Wira Abu Seman Yusop, Timbalan Menteri Dalam Negeri
---

_Pasukan Sukarelawan Malaysia_ 1

**D.R. 21/2012**

RANG UNDANG-UNDANG PASUKAN SUKARELAWAN

MALAYSIA 2012

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

PENUBUHAN DAN PELANTIKAN

PASUKAN SUKARELAWAN MALAYSIA (RELA)

3. Penubuhan Pasukan Sukarelawan Malaysia

4. Pelantikan Ketua Pengarah, Timbalan Ketua Pengarah dan pegawai
lain

Bahagian III

TUGAS DAN KUASA rela

5. Tugas RELA

6. Kuasa untuk mengawal dan mengubah haluan kenderaan motor

Bahagian IV

ANGGOTA RELA DAN PENDAFTARAN

7. Pendaftaran sebagai anggota RELA

8. Perakuan pelantikan

9. Tempoh keanggotaan


-----

_Rang Undang-Undang_

_Fasal_

10. Latihan

11. Cuti bagi latihan

12. Larangan membuang pekerja atas alasan latihan

13. Peletakan jawatan sebagai anggota

14. Penamatan keanggotaan

15. Elaun

Bahagian V

KESALAHAN

16. Kesalahan memiliki perakuan pelantikan

17. Kesalahan menggalang

18. Penyamaran

Bahagian VI

AM

19. Pakaian seragam dan kelengkapan

20. Pakaian seragam dan kelengkapan hendaklah dikembalikan apabila berhenti
menjadi anggota

21. Kawasan RELA

22. Pangkat RELA

23. Pangkat kehormat dan bersekutu

24. Arahan Tetap Ketua Pengarah

25. Penjawat awam

26. Akta Perlindungan Pihak Berkuasa Awam 1948

27. Kuasa membuat peraturan-peraturan

28. Peruntukan kecualian

Jadual


-----

_Pasukan Sukarelawan Malaysia_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi penubuhan, tugas
dan kuasa Pasukan Sukarelawan Malaysia dan untuk mengadakan
peruntukan bagi perkara yang berhubungan dengannya.

[ ]

**DIPERBUAT** oleh Parlimen Malaysia seperti yang berikut:

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Pasukan Sukarelawan
Malaysia 2012.

(2) Akta ini mula berkuat kuasa pada 22 Jun 2012.

**Tafsiran**

**2.** Dalam Akta ini, melainkan jika konteksnya menghendaki
makna yang lain—

“anggota RELA” ertinya seseorang anggota sukarelawan yang
telah didaftarkan sebagai anggota RELA di bawah subseksyen
7(1);


-----

4 _Rang Undang-Undang_

“kenderaan motor” mempunyai erti yang sama yang diberikan
kepadanya dalam seksyen 2 Akta Pengangkutan Jalan 1987

[Akta 333];

“Ketua Pengarah” ertinya Ketua Pengarah RELA yang dilantik
di bawah subseksyen 4(1);

“khidmat masyarakat” ertinya apa-apa kerja, perkhidmatan
atau pelaksanaan arahan bagi kebaikan orang awam pada amnya
sebagaimana yang diarahkan oleh Ketua Pengarah;

“Menteri” ertinya Menteri yang dipertanggungjawabkan dengan
tanggungjawab bagi RELA;

“Pasukan Sukarelawan Malaysia” atau “RELA” ertinya pasukan
sukarelawan yang ditubuhkan di bawah Akta ini;

“pegawai RELA” ertinya mana-mana orang yang dilantik sebagai
seorang pegawai RELA di bawah subseksyen 4(1) dan (2);

“warden lalu lintas” mempunyai erti yang sama yang diberikan
kepadanya dalam seksyen 2 Akta Pengangkutan Jalan 1987.

Bahagian II

PENUBUHAN DAN PELANTIKAN

PASUKAN SUKARELAWAN MALAYSIA (RELA)

**Penubuhan Pasukan Sukarelawan Malaysia**

**3. Suatu Pasukan Sukarelawan Malaysia (RELA) ditubuhkan**
yang hendaklah terdiri daripada apa-apa bilangan pegawai dan
anggota RELA.

**Pelantikan Ketua Pengarah, Timbalan Ketua Pengarah dan**
**pegawai lain**

**4.** (1) Menteri boleh melantik, daripada kalangan anggota
perkhidmatan awam, seorang Ketua Pengarah RELA yang hendaklah
tertakluk kepada kawalan dan arahan Menteri.


-----

_Pasukan Sukarelawan Malaysia_ 5

(2) Menteri boleh melantik, daripada kalangan anggota
perkhidmatan awam, apa-apa bilangan Timbalan Ketua Pengarah
RELA dan pegawai lain sebagaimana yang perlu bagi maksud
melaksanakan peruntukan Akta ini.

(3) Semua pegawai yang dilantik di bawah subseksyen (2)
dan anggota RELA yang didaftarkan di bawah Akta ini adalah
tertakluk kepada perintah, kawalan dan arahan Ketua Pengarah.

(4) Ketua Pengarah boleh secara bertulis, tertakluk kepada apaapa syarat, batasan atau sekatan yang difikirnya patut dikenakan,
mewakilkan segala atau mana-mana kuasa atau fungsinya di bawah
Akta ini kepada Timbalan Ketua Pengarah RELA atau kepada
pegawai RELA.

Bahagian III

TUGAS DAN KUASA rela

**Tugas RELA**

**5. (1)** Tiap-tiap pegawai dan anggota RELA hendaklah mempunyai
tugas yang berikut:

_(a) membantu mana-mana pasukan atau pihak berkuasa_

keselamatan yang ditubuhkan di bawah undang-undang
bertulis apabila diminta oleh pasukan keselamatan atau
pihak berkuasa itu;

_(b) memberikan bantuan kepada pihak berkuasa yang berkaitan_

dalam mengawal dan mengubah haluan kenderaan
motor;

_(c) mengambil bahagian dalam khidmat masyarakat;_

_(d)_ membantu dalam melindungi bangunan, pepasangan atau

harta lain yang dipunyai oleh Kerajaan Persekutuan atau
Kerajaan Negeri atau mana-mana badan berkanun lain
atau apa-apa harta persendirian apabila diminta oleh
pemunya bangunan, pepasangan atau harta itu; dan


-----

6 _Rang Undang-Undang_

_(e)_ menjalankan apa-apa perintah dan arahan yang dikeluarkan

oleh Ketua Pengarah yang selaras dengan peruntukan
Akta ini.

(2) Tiap-tiap pegawai dan anggota RELA hendaklah melaksanakan
tugas dan menjalankan kuasa sebagaimana yang dikenakan oleh
undang-undang dan hendaklah mematuhi segala arahan yang sah
yang diterimanya dari semasa ke semasa daripada pegawai atasan
yang diberi kuasa oleh Ketua Pengarah.

(3) Bagi maksud menjalankan tugas di bawah perenggan (1)(a),
pegawai dan anggota RELA hendaklah berada di bawah perintah
pegawai pasukan atau pihak berkuasa keselamatan, mengikut
mana-mana yang berkenaan, yang berada di tempat itu.

**Kuasa untuk mengawal dan mengubah haluan kenderaan**
**motor**

**6. (1) Bagi maksud menjalankan tugas di bawah perenggan**
5(1)(b), pegawai dan anggota RELA boleh mengubah haluan
apa-apa kenderaan motor di atas jalan raya, jalan dan mana-mana
tempat yang orang ramai mempunyai akses kepadanya.

(2) Pada menjalankan kuasa di bawah subseksyen (1), pegawai
dan anggota RELA hendaklah berada di bawah perintah pegawai
polis atau warden lalu lintas, mengikut mana-mana yang berkenaan,
yang berada di tempat itu.

Bahagian IV

ANGGOTA RELA DAN PENDAFTARAN

**Pendaftaran sebagai anggota RELA**

**7. (1) Seseorang orang yang berumur lapan belas tahun dan ke**
atas yang berupa seorang warganegara dan bukan seorang anggota
Angkatan Tentera atau mana-mana pasukan atau skim sukarelawan
yang ditubuhkan di bawah mana-mana undang-undang bertulis
boleh memohon secara bertulis kepada Ketua Pengarah untuk
didaftarkan sebagai seorang anggota RELA.


-----

_Pasukan Sukarelawan Malaysia_ 7

(2) Apabila permohonan itu dibuat, Ketua Pengarah atau seorang
pegawai yang diberi kuasa olehnya boleh mendaftarkan atau
enggan untuk mendaftarkan orang itu sebagai seorang anggota
RELA.

(3) Seseorang hendaklah disifatkan sebagai telah didaftarkan
sebagai seorang anggota RELA apabila disampaikan kepadanya
suatu notis oleh Ketua Pengarah atau seorang pegawai yang
diberi kuasa oleh Ketua Pengarah bahawa dia telah dipilih untuk
didaftarkan.

(4) Seseorang anggota RELA yang di bawah umur lapan belas
tahun pada permulaan kuat kuasa Akta ini hendaklah terhenti
menjadi anggota RELA.

**Perakuan pelantikan**

**8. Ketua Pengarah hendaklah mengeluarkan suatu perakuan**
pelantikan dalam bentuk kad keselamatan kepada tiap-tiap anggota
RELA.

**Tempoh keanggotaan**

**9. (1) Tempoh pendaftaran bagi tiap-tiap anggota RELA adalah**
lima tahun dari tarikh pendaftarannya dan Ketua Pengarah atau
seorang pegawai yang diberi kuasa olehnya boleh melanjutkan
tempoh pendaftaran itu.

(2) Nama seorang anggota yang tempoh pendaftarannya tidak
dilanjutkan hendaklah diletakkan dalam senarai simpan.

**Latihan**

**10. Tiap-tiap anggota RELA hendaklah menjalani latihan**
sebagaimana yang ditetapkan oleh Ketua Pengarah untuk
menyesuaikannya bagi tugas-tugas yang dia mungkin dipanggil
untuk melaksanakannya.


-----

8 _Rang Undang-Undang_

**Cuti bagi latihan**

**11. (1) Tiap-tiap majikan hendaklah, jika mana-mana orang dalam**
penggajiannya yang merupakan seorang anggota RELA dipanggil
untuk menjalani latihan di bawah Akta ini, memberi orang itu
apa-apa cuti selama tempoh latihan itu untuk membolehkan orang
itu menjalani latihan.

(2) Tempoh latihan hendaklah tidak melebihi sepuluh hari pada
satu-satu masa.

(3) Tiada seorang majikan pun boleh—

_(a)_ tertakluk kepada subseksyen (4), membuat atau menyebabkan

dibuat apa-apa pemindahan atau pemotongan tidak wajar
daripada gaji, saraan lain atau cuti tahunan orang itu;

_(b)_ mengenakan atau menyebabkan dikenakan ke atas, atau

menuntut daripada, orang itu apa-apa penalti; atau

_(c) mengubah terma dan syarat pekerjaan orang itu dengan_

memudaratkannya,

semata-mata oleh sebab dia tidak hadir bekerja semasa tempoh
latihan itu.

(4) Seseorang majikan yang termasuk dalam takrif Akta
Kerja 1955 [Akta 265], Ordinan Buruh [Sabah Bab 67] atau
Ordinan Buruh [Sarawak Bab 76] boleh memotong gaji
atau saraan lain orang yang mengikuti latihan di bawah
subseksyen (1).

(5) Seseorang majikan yang—

_(a) secara langsung atau tidak langsung enggan atau, dengan_

ugutan, pengaruh tidak wajar atau dalam apa-apa cara lain,
mengganggu pemberian tempoh cuti yang dikehendaki di
bawah subseksyen (1) kepada mana-mana orang; atau

_(b) melanggar subseksyen (3),_

melakukan suatu kesalahan dan boleh, apabila disabitkan, didenda
tidak melebihi enam ribu ringgit.


-----

_Pasukan Sukarelawan Malaysia_ 9

(6) Mahkamah yang seorang majikan disabitkan dengan suatu
kesalahan di bawah subseksyen (5) bagi pelanggaran subseksyen
(3) boleh memerintahkan majikan itu supaya membayar kepada
orang yang disebut dalam subseksyen (3) gaji dan saraan lain
yang orang itu berhak kepadanya semasa tempoh latihan itu.

**Larangan membuang pekerja atas alasan latihan**

**12. Tiap-tiap majikan yang membuang kerja seseorang yang**
merupakan seorang anggota RELA atas alasan utama orang itu
dipanggil untuk menjalani latihan di bawah Akta ini melakukan
suatu kesalahan dan boleh, apabila disabitkan, didenda tidak
melebihi enam ribu ringgit.

**Peletakan jawatan sebagai anggota**

**13. (1) Seseorang anggota RELA boleh pada bila-bila masa**
meletakkan jawatan anggota dengan memberikan notis yang
bermaksud sedemikian kepada pegawai atau anggota RELA yang
mempunyai kuasa ke atasnya.

(2) Pegawai atau anggota RELA itu, apabila menerima notis
di bawah subseksyen (1), hendaklah menyampaikan suatu notis
kepada anggota yang meletak jawatan itu memaklumkannya bahawa
dia telah dilepaskan daripada menganggotai RELA dan sesudah
itu orang itu hendaklah terhenti menjadi anggota RELA.

(3) Seseorang yang terhenti menjadi anggota RELA
di bawah subseksyen (2) hendaklah, dalam tempoh empat belas
hari selepas dia terhenti menjadi anggota, menyerahkan perakuan
pelantikan yang dikeluarkan kepadannya di bawah Akta ini.

**Penamatan keanggotaan**

**14.** Ketua Pengarah atau seorang pegawai yang diberi kuasa
olehnya boleh menamatkan keanggotaan seorang anggota RELA.

**Elaun**

**15. Seseorang anggota RELA yang bertugas hendaklah dibayar**
apa-apa elaun yang ditentukan oleh Menteri selepas berunding
dengan Menteri Kewangan.


-----

10 _Rang Undang-Undang_

Bahagian V

KESALAHAN

**Kesalahan memiliki perakuan pelantikan**

**16. (1) Seseorang, yang bukan seorang anggota RELA, tidak**
boleh mempunyai dalam milikannya suatu perakuan pelantikan
yang dikeluarkan kepada mana-mana orang di bawah Akta ini.

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi tiga ribu ringgit atau dipenjarakan selama tempoh tidak
melebihi tiga tahun atau kedua-duanya.

**Kesalahan menggalang**

**17. Mana-mana orang yang menggalang, memujuk atau menghalang**
atau cuba untuk menggalang, memujuk atau menghalang atau
membantu dalam menggalang, memujuk atau menghalang manamana orang daripada mendaftarkan diri dalam RELA atau daripada
melaksanakan tugasnya atau menjalankan kuasanya sebagai
seorang anggota RELA, melakukan suatu kesalahan dan boleh,
apabila disabitkan, didenda tidak melebihi lima ribu ringgit atau
dipenjarakan selama tempoh tidak melebihi tiga tahun atau keduaduanya.

**Penyamaran**

**18. Mana-mana orang bukan menjadi seorang pegawai atau**
anggota RELA yang—

_(a)_ berpura-pura menjadi seorang pegawai atau anggota RELA

dengan menyedari bahawa dia bukan sedemikian;

_(b)_ secara salah menyamar sebagai seorang pegawai atau

anggota RELA; atau

_(c)_ atas sifat yang dibuat-buat itu melakukan atau cuba untuk

melakukan apa-apa perbuatan atas alasan menjadi seorang
pegawai atau anggota RELA,

melakukan suatu kesalahan dan boleh, apabila disabitkan, didenda
tidak melebihi lima ribu ringgit atau dipenjarakan selama tempoh
tidak melebihi tiga tahun atau kedua-duanya.


-----

_Pasukan Sukarelawan Malaysia_ 11

Bahagian VI

AM

**Pakaian seragam dan kelengkapan**

**19. (1) Tiap-tiap pegawai RELA hendaklah dibekalkan dengan**
apa-apa pakaian seragam dan kelengkapan dan hendaklah memakai
apa-apa lencana pangkat sebagaimana yang ditentukan oleh Ketua
Pengarah.

(2) Tiap-tiap anggota RELA yang layak mendapat pakaian
seragam dan kelengkapan hendaklah dibekalkan dengan apa-apa
pakaian seragam dan kelengkapan dan memakai apa-apa lencana
pangkat sebagaimana yang ditentukan oleh Ketua Pengarah.

(3) Pegawai dan anggota RELA yang disebut dalam
subseksyen (1) dan (2) hendaklah menyimpan dalam milikannya
dan menyelenggara pakaian seragam dan kelengkapan itu dalam
keadaan baik.

**Pakaian seragam dan kelengkapan hendaklah dikembalikan**
**apabila berhenti menjadi anggota**

**20. (1) Apabila seorang pegawai atau anggota RELA berhenti**
daripada RELA dia hendaklah, dalam tempoh empat belas hari,
mengembalikan kepada orang yang dilantik oleh Ketua Pengarah
bagi maksud itu pakaian seragam dan kelengkapan yang dibekalkan
kepadanya.

(2) Seseorang pegawai atau anggota RELA yang, setelah berhenti
menjadi anggota RELA, tanpa sebab yang munasabah tidak mematuhi
subseksyen (1) melakukan suatu kesalahan dan boleh, apabila
disabitkan, didenda tidak melebihi lima ribu ringgit atau dipenjara bagi
tempoh tidak melebihi tiga bulan atau kedua-duanya, dan,
sebagai tambahan, boleh dikehendaki membayar nilai harta yang
tidak dikembalikan, dan nilai itu akan ditentukan oleh mahkamah
secara penghakiman terus dan boleh didapatkan kembali sebagai
suatu denda.


-----

12 _Rang Undang-Undang_

**Kawasan RELA**

**21. Ketua Pengarah boleh, dari semasa ke semasa, menentukan**
kawasan RELA bagi maksud kawalan secara pentadbiran oleh
mana-mana pegawai dan anggota RELA sebagaimana yang
ditentukan oleh Ketua Pengarah.

**Pangkat RELA**

**22. (1) Pangkat RELA adalah sebagaimana yang dinyatakan**
dalam Jadual.

(2) Menteri boleh, melalui perintah yang disiarkan dalam Warta,
meminda Jadual.

**Pangkat kehormat dan bersekutu**

**23. Menteri boleh menganugerahkan pangkat kehormat atau**
bersekutu dalam RELA kepada mana-mana orang sebagaimana
yang difikirkannya sesuai.

**Arahan Tetap Ketua Pengarah**

**24. Ketua Pengarah boleh mengeluarkan arahan secara**
pentadbiran, yang dipanggil “Arahan Tetap” yang selaras dengan
Akta ini atau peraturan-peraturan yang dibuat di bawah Akta
ini tentang kawalan, tugas dan latihan am pegawai dan anggota
RELA.

**Penjawat awam**

**25. Ketua Pengarah, Timbalan-timbalan Ketua Pengarah,**
pegawai dan tiap-tiap anggota RELA, semasa menunaikan
tugas sebagai pegawai atau anggota RELA itu hendaklah
disifatkan sebagai penjawat awam dalam pengertian Kanun
Keseksaan [Akta 574].


-----

_Pasukan Sukarelawan Malaysia_ 13

**Akta Perlindungan Pihak Berkuasa Awam 1948**

**26. Akta Perlindungan Pihak Berkuasa Awam 1948 [Akta 198]**
hendaklah terpakai bagi apa-apa tindakan, guaman, pendakwaan
atau prosiding terhadap Ketua Pengarah, Timbalan-timbalan Ketua
Pengarah atau mana-mana pegawai atau anggota RELA berkenaan
dengan apa-apa perbuatan atau benda, pengabaian atau keingkaran
yang dibuat atau dilakukan olehnya dengan suci hati atau apa-apa
peninggalan olehnya dengan suci hati, atas sifat demikian.

**Kuasa membuat peraturan-peraturan**

**27. (1) Menteri boleh membuat peraturan-peraturan yang selaras**
dengan Akta ini bagi maksud melaksanakan peruntukan Akta
ini.

(2) Tanpa menjejaskan keluasan subseksyen (1), Menteri boleh
membuat peraturan-peraturan berhubung dengan semua atau manamana perkara yang berikut:

_(a) pembayaran ganjaran, elaun, faedah, pampasan dan apa-_

apa pemberian lain yang kena dibayar kepada anggota
RELA di bawah Akta ini;

_(b)_ perihal dan pengeluaran pakaian seragam dan keperluan

yang akan dibekalkan kepada pegawai dan anggota
RELA;

_(c)_ pemberian pangkat kehormat dan bersekutu kepada orang

dan keadaan yang dalamnya orang itu boleh memakai
pakaian seragam mengikut pangkat; dan

_(d) mengadakan peruntukan bagi apa-apa perkara lain yang_

dijangkakan oleh, atau adalah perlu bagi melaksanakan
sepenuhnya, peruntukan Akta ini.

**Peruntukan kecualian**

**28. (1) Orang yang dilantik di bawah Peraturan-Peraturan Perlu**
(Ikatan Relawan Rakyat 1966 [P.U. 33/66] hendaklah terus menjadi
pegawai di bawah undang-undang ini seolah-olah orang itu telah
dilantik di bawah subseksyen 4(1) dan (2) Akta ini.


-----

14 _Rang Undang-Undang_

(2) Tertakluk kepada subseksyen 7(4), orang yang didaftarkan
sebagai anggota Ikatan Relawan Rakyat di bawah Peraturan-Peraturan
Perlu (Ikatan Relawan Rakyat) 1966 hendaklah terus menjadi
anggota di bawah Akta ini seolah-olah orang itu didaftarkan di
bawah subseksyen 7(2) Akta ini.

Jadual

[Seksyen 22]

PANGKAT RELA

1. pegawai RELA

Jeneral

Leftenan Jeneral

Mejar Jeneral

Brigedier Jeneral

Kolonel

Leftenan Kolonel

Mejar

2. Anggota RELA

Kapten

Leftenan

Leftenan Muda

Pegawai Waran I

Pegawai Waran II

Staf Sarjan

Sarjan

Koperal

Lans Koperal

Prebet


-----

_Pasukan Sukarelawan Malaysia_ 15

HURAIAN

Rang Undang-Undang Pasukan Sukarelawan Malaysia (RELA) 2012 (“Akta
yang dicadangkan”) bertujuan untuk mengadakan peruntukan berkaitan dengan
penubuhan Pasukan Sukarelawan Malaysia (RELA), dan untuk mengadakan
peruntukan bagi tugas dan kuasanya dan bagi perkara-perkara yang berkaitan
dengannya.

Bahagian I

2. Bahagian I memperkatakan perkara permulaan.

3. _Fasal 1 mengandungi tajuk ringkas Akta dan peruntukan tentang permulaan_
kuat kuasa Akta yang dicadangkan.

4. _Fasal 2 mengandungi takrif beberapa perkataan dan ungkapan yang_
digunakan dalam Akta yang dicadangkan.

Bahagian II

5. Bahagian II mengandungi peruntukan yang berhubungan dengan penubuhan
dan pelantikan Pasukan Sukarelawan Malaysia (RELA).

6. _Fasal 3_ bertujuan untuk mengadakan peruntukan bagi penubuhan
RELA.

7. _Fasal 4 bertujuan untuk mengadakan peruntukan bagi pelantikan Ketua_
Pengarah, Timbalan Ketua Pengarah dan pegawai RELA lain.

Bahagian III

8. Bahagian III Akta yang dicadangkan memperkatakan tugas dan kuasa
RELA.

9. _Fasal 5_ menyatakan tugas tiap-tiap pegawai dan anggota RELA.

10. _Fasal 6 memberi pegawai dan anggota RELA kuasa untuk mengawal_

dan mengubah haluan kenderaan motor.

Bahagian IV

11. Bahagian IV Akta yang dicadangkan memperkatakan anggota RELA dan

pendaftaran.

12. _Fasal 7 bertujuan untuk mengadakan peruntukan bagi pendaftaran anggota_

RELA.

13. _Fasal_ _8 mengadakan peruntukan bagi pengeluaran perakuan pelantikan_

dalam bentuk kad keselamatan kepada anggota RELA.


-----

16 _Rang Undang-Undang_

14. _Fasal 9_ menyatakan tempoh bagi pendaftaran anggota RELA dan

pendaftaran itu boleh dilanjutkan oleh Ketua Pengarah. Sekiranya tempoh
pendaftaran anggota RELA tidak dilanjutkan namanya hendaklah diletakkan
dalam senarai simpan.

15. _Fasal 10 memberi Ketua Pengarah kuasa untuk menentukan latihan bagi_

anggota RELA.

16. _Fasal 11 bertujuan untuk mengenakan kewajipan kepada majikan untuk_

memberikan pelepasan kepada anggota RELA yang menjalani latihan dan
menjadikannya suatu kesalahan sekiranya majikan membuat apa-apa potongan
daripada gaji, mengenakan apa-apa penalti atau mengubah terma dan syarat
pekerjaan semata-mata kerana ketidakhadiran anggota bekerja semasa tempoh
latihan.

17. _Fasal 12 bertujuan untuk melarang pembuangan kerja kerana menghadiri_

latihan.

18. _Fasal 13 bertujuan untuk membenarkan anggota RELA untuk meletakkan_

jawatan sebagai anggota dengan memberikan notis secara bertulis kepada
pegawai atau anggota RELA yang mempunyai kuasa ke atasnya.

19. _Fasal 14 bertujuan untuk membenarkan Ketua Pengarah atau pegawai_

yang diberi kuasa olehnya untuk menamatkan keanggotaan seseorang anggota
RELA.

20. _Fasal 15_ memberi Menteri kuasa untuk menentukan elaun yang akan

dibayar kepada anggota RELA.

Bahagian V

21. Bahagian V Akta yang dicadangkan mengandungi peruntukan yang

memperkatakan kesalahan.

22. _Fasal 16 menjadikan suatu kesalahan bagi seseorang yang bukan anggota_

RELA untuk mempunyai dalam milikannya suatu perakuan pelantikan yang
dikeluarkan kepada mana-mana orang di bawah Akta ini manakala _fasal 17_
memperkatakan kesalahan menggalang, memujuk atau menghalang mana-mana
orang daripada mendaftarkan diri dalam RELA atau daripada melaksanakan
tugas atau menjalankan kuasa sebagai anggota RELA.

23. _Fasal 18_ memperkatakan kesalahan penyamaran.

Bahagian VI

24. Bahagian VI Akta yang dicadangkan mengandungi peruntukan am.

25. _Fasal 19 memperkatakan peruntukan yang berhubungan dengan pakaian_

seragam dan kelengkapan manakala _fasal 20 mengenakan kewajipan kepada_
pegawai dan anggota RELA untuk mengembalikan apa-apa pakaian seragam
dan kelengkapan apabila berhenti menjadi pegawai atau anggota RELA.


-----

_Pasukan Sukarelawan Malaysia_ 17

26. _Fasal 21 memberi Ketua Pengarah kuasa untuk menentukan kawasan_

RELA.

27. _Fasal 22_ bertujuan untuk mengadakan peruntukan bagi pangkat RELA

dan memberi kepada Menteri kuasa untuk meminda Jadual melalui perintah
yang disiarkan dalam _Warta._

28. _Fasal 23 memberi Menteri kuasa untuk memberikan pangkat kehormat_

atau pangkat bersekutu kepada mana-mana orang.

29. _Fasal 24 memberi Ketua Pengarah kuasa untuk mengeluarkan arahan_

pentadbiran yang dipanggil “Arahan Tetap” bagi kawalan, tanggungjawab dan
latihan am pegawai dan anggota RELA.

30. _Fasal 25 memperuntukkan bahawa Ketua Pengarah, Timbalan-timbalan_

Ketua Pengarah, pegawai dan tiap-tiap anggota RELA hendaklah disifatkan
sebagai penjawat awam dalam pengertian Kanun Keseksaan apabila menunaikan
tugas mereka.

31. _Fasal 26_ memperuntukkan bagi pemakaian Akta Perlindungan Pihak

Berkuasa Awam 1948 kepada Ketua Pengarah, Timbalan-timbalan Ketua
Pengarah, pegawai dan tiap-tiap anggota RELA.

32. _Fasal 27 bertujuan untuk memberi kuasa kepada Menteri untuk membuat_

peraturan-peraturan.

33. _Fasal 28_ memperkatakan peruntukan kecualian.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam perbelanjaan
wang tambahan.

[PN(U[2])2844]


-----

