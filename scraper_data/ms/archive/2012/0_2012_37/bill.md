---
Year: 2012
Bill: D.R.38/2012 - Rang Undang-Undang Reka Bentuk Perindustrian (Pindaan) 2012 (Lulus)
Title: D.R.38/2012 - Rang Undang-Undang Reka Bentuk Perindustrian (Pindaan) 2012 (Lulus)
Download URL: https://www.parlimen.gov.my/files/billindex/pdf/2012/DR382012.pdf
URL: https://www.parlimen.gov.my/files/billindex/pdf/2012/DR382012.pdf
---
---
Reading:
D.R.38/2012
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:28/11/2012
Dibentang Oleh:Y.B. Dato' Sri Ismail Sabri Yaakob, Menteri Perdagangan Dalam Negeri, Koperasi dan Kepenggunaan
---

_Reka Bentuk Perindustrian (Pindaan)_ 1

**D.R. 38/2012**

RANG UNDANG-UNDANG

_b e r n a m a_

Suatu Akta untuk meminda Akta Reka Bentuk Perindustrian
1996.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Reka Bentuk Perindustrian
(Pindaan) 2012.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 3**

**2.** Akta Reka Bentuk Perindustrian 1996 [Akta 552], yang disebut
“Akta ibu” dalam Akta ini, dipinda dalam subseksyen 3(1) dengan
memasukkan selepas takrif “ditetapkan” takrif yang berikut:

‘ “Jurnal Rasmi” ertinya Jurnal Rasmi Harta Intelek yang
diterbitkan oleh Pendaftar di bawah seksyen 46A;’.


-----

2 _Rang Undang-Undang_

**Pindaan seksyen 12**

**3.** Perenggan 12(2)(a) Akta ibu dipinda dengan memasukkan
selepas perkataan “Malaysia” perkataan “atau di tempat lain”.

**Pindaan seksyen 22**

**4.** Subseksyen 22(2) Akta ibu dipinda dengan menggantikan
perkataan “Warta” dengan perkataan “Jurnal Rasmi”.

**Pindaan seksyen 25**

**5.** Seksyen 25 Akta ibu dipinda—

_(a) dalam subseksyen (2), dengan menggantikan perkataan_
“dua” dengan perkataan “empat”; dan

_(b)_ dalam subseksyen (4), dengan menggantikan perkataan
“Warta” dengan perkataan “Jurnal Rasmi”.

**Pindaan seksyen 26**

**6. Seksyen 26 Akta ibu dipinda dengan menggantikan perkataan**
“Warta” di mana-mana jua ia terdapat dengan perkataan “Jurnal
Rasmi”.

**Pindaan tajuk Bahagian V**

**7. Akta ibu dipinda dengan menggantikan tajuk Bahagian V**
dengan tajuk yang berikut:

“REKA BENTUK PERINDUSTRIAN BERDAFTAR
SEBAGAI HARTA SENDIRI”.

**Penggantian seksyen 29 dan 30**

**8.** Akta ibu dipinda dengan menggantikan seksyen 29 dan 30
dengan seksyen yang berikut:

“Reka bentuk perindustrian berdaftar adalah harta
**sendiri**

**29.** (1) Sesuatu reka bentuk perindustrian berdaftar adalah
harta sendiri dan boleh diserahhakkan, dipindahkan atau


-----

_Reka Bentuk Perindustrian (Pindaan)_ 3

diuruskan melalui kuat kuasa undang-undang sebagaimana
harta sendiri atau harta alih yang lain, tertakluk kepada
peruntukan seksyen ini.

(2) Apa-apa perpindahan reka bentuk perindustrian
berdaftar atau permohonan bagi pendaftaran sesuatu reka
bentuk perindustrian adalah tertakluk kepada apa-apa hak
yang diletakhakkan pada mana-mana orang lain yang notis
mengenainya telah dicatatkan dalam Daftar atau yang notis
mengenainya telah diberikan kepada Pendaftar.

(3) Sesuatu penyerahhakan reka bentuk perindustrian
berdaftar atau permohonan bagi pendaftaran sesuatu reka
bentuk perindustrian tidak berkuat kuasa melainkan jika
penyerahhakan itu adalah secara bertulis dan ditandatangani
oleh atau bagi pihak penyerah hak dan pemegang serah hak
atau, mengikut mana-mana yang berkenaan, wakil dirinya.

(4) Subseksyen (3) hendaklah terpakai bagi penyerahhakan
sebagai sekuriti sebagaimana yang berhubungan dengan manamana penyerahhakan yang lain.

(5) Sesuatu reka bentuk perindustrian berdaftar boleh
menjadi subjek suatu kepentingan sekuriti sebagaimana harta
sendiri atau harta alih yang lain.

(6) Pemunya reka bentuk perindustrian berdaftar boleh
memberi lesen kepada mana-mana orang untuk menggunakan
reka bentuk perindustrian berdaftar itu.

(7) Apa-apa hak berkenaan dengan sesuatu reka bentuk
perindustrian berdaftar boleh dikuatkuasakan sebagaimana
berkenaan dengan harta sendiri atau harta alih yang lain.

**Perekodan penyerahhakan, dsb.**

**30. (1) Jika seseorang menjadi berhak kepada sesuatu reka**
bentuk perindustrian berdaftar melalui penyerahhakan atau
perpindahan atau melalui kuat kuasa undang-undang atau
melalui urus niaga kepentingan sekuriti, dia hendaklah
memohon kepada Pendaftar mengikut cara yang ditetapkan
untuk merekodkan hakmilik atau kepentingannya dalam
Daftar.


-----

4 _Rang Undang-Undang_

(2) Pendaftar hendaklah merekodkan butir-butir mengenai
hakmilik atau kepentingan yang disebut dalam subseksyen (1)
dalam Daftar.

(3) Tiada penyerahhakan atau perpindahan atau kuat
kuasa undang-undang atau urus niaga kepentingan sekuriti
berkenaan dengan sesuatu reka bentuk perindustrian berdaftar
boleh berkuat kuasa terhadap pihak ketiga melainkan jika
direkodkan dalam Daftar.”.

**Pindaan seksyen 35**

**9.** Seksyen 35 Akta ibu dipinda dengan memasukkan selepas
subseksyen (3) subseksyen yang berikut:

“(4) Mahkamah hendaklah enggan mengawardkan kos kepada
pemunya sesuatu reka bentuk perindustrian berdaftar yang
menjadi berhak kepada reka bentuk perindustrian berdaftar itu
melalui penyerahhakan atau perpindahan atau melalui kuat kuasa
undang-undang atau melalui urus niaga kepentingan sekuriti
berkenaan dengan sesuatu pelanggaran melainkan jika—

_(a) suatu permohonan untuk merekodkan hakmilik atau_
kepentingannya telah dibuat di bawah seksyen 30 sebelum
berakhirnya tempoh enam bulan yang bermula dari tarikh
urus niaga yang berkenaan; atau

_(b) Mahkamah berpuas hati bahawa adalah tidak praktik_
bagi permohonan tersebut dibuat sebelum berakhirnya
tempoh tersebut dan bahawa suatu permohonan telah
dibuat dengan secepat yang praktik selepas itu.”.

**Seksyen baru 46A**

**10. Akta ibu dipinda dengan memasukkan selepas seksyen 46**
seksyen yang berikut:

“Jurnal Rasmi Harta Intelek

**46A. (1) Pendaftar hendaklah menerbitkan suatu Jurnal Rasmi**
Harta Intelek yang hendaklah mengandungi—

_(a) semua perkara yang berhubungan dengan reka bentuk_
perindustrian yang dikehendaki untuk disiarkan


-----

_Reka Bentuk Perindustrian (Pindaan)_ 5

di bawah Akta ini atau mana-mana peraturan-peraturan
yang dibuat di bawah Akta ini; dan

_(b) apa-apa maklumat atau perkara lain yang berhubungan_
dengan reka bentuk perindustrian yang didapati berguna
atau penting secara amnya oleh Pendaftar.

(2) Jurnal Rasmi hendaklah disediakan kepada awam
apabila fi yang ditetapkan dibayar.

(3) Penyiaran dalam Jurnal Rasmi hendaklah menjadi notis
yang mencukupi bagi apa-apa perkara yang dikehendaki
untuk disiarkan di bawah Akta ini atau mana-mana peraturanperaturan yang dibuat di bawah Akta ini.

(4) Sesalinan Jurnal Rasmi hendaklah atas pengemukaannya
diterima dalam prosiding undang-undang sebagai keterangan
tanpa bukti lanjut diberikan bahawa salinan itu telah disiarkan
sedemikian.

(5) Sesalinan Jurnal Rasmi hendaklah menjadi keterangan
_prima facie tentang fakta yang dinyatakan dalamnya._

(6) Jika Jurnal Rasmi diterbitkan dalam lebih daripada satu
bentuk, tarikh penyiaran Jurnal Rasmi hendaklah disifatkan
sebagai tarikh Jurnal Rasmi pertama disiarkan dalam apa-apa
bentuk.”.

**Pindaan seksyen 47**

**11.** Subseksyen 47(2) Akta ibu dipinda dengan memasukkan
selepas perenggan _(c) perenggan yang berikut:_

“(ca) mengawal selia prosedur bagi merekodkan perkara yang
dikehendaki di bawah seksyen 30;

_(cb) menetapkan apa-apa perkara atau maklumat yang dikehendaki_
untuk disiarkan dalam Jurnal Rasmi;”.

**Kecualian dan peralihan**

**12.** (1) Apa-apa prosiding undang-undang yang belum selesai
sebelum tarikh permulaan kuat kuasa Akta ini hendaklah diteruskan
seolah-olah Akta ini tidak diperbuat.


-----

6 _Rang Undang-Undang_

(2) Apa-apa perkara yang dikehendaki untuk disiarkan dalam
_Warta_ sebelum tarikh permulaan kuat kuasa Akta ini hendaklah
disiarkan dengan sewajarnya dalam _Warta seolah-olah Akta ini_
tidak diperbuat.

(3) Apa-apa permohonan bagi pendaftaran sesuatu reka bentuk
perindustrian yang belum selesai pada tarikh permulaan kuat kuasa
Akta ini hendaklah diuruskan di bawah Akta ibu sebagaimana
yang dipinda oleh Akta ini.

(4) Kecuali bagi reka bentuk perindustrian berdaftar yang
dikecualikan di bawah seksyen 49 Akta ibu, sesuatu reka bentuk
perindustrian yang telah didaftarkan di bawah Akta ibu sebelum
tarikh permulaan kuat kuasa Akta ini boleh, atas suatu permohonan
di bawah seksyen 25 Akta ibu sebagaimana yang dipinda oleh
Akta ini, dilanjutkan bagi tempoh berturut-turut lanjutan yang
ada selama lima tahun bagi setiap kali lanjutan.

(5) Apa-apa perkara yang disiarkan dalam _Warta di bawah_
Akta ibu hendaklah disifatkan disiarkan dalam Jurnal Rasmi
dan seksyen 46A hendaklah terpakai dengan sewajarnya tanpa
menjejaskan mana-mana undang-undang bertulis yang lain.

HURAIAN

Rang Undang-Undang ini bertujuan untuk meminda Akta Reka Bentuk
Perindustrian 1996 (“Akta 552”).

2. _Fasal 1 mengandungi tajuk ringkas dan kuasa Menteri untuk menetapkan_
tarikh permulaan kuat kuasa Akta yang dicadangkan.

3. _Fasal 2 bertujuan untuk meminda subseksyen 3(1) Akta 552 untuk_
memasukkan takrif baru “Jurnal Rasmi” berbangkit daripada kemasukan seksyen
baru 46A ke dalam Akta 552.

4. _Fasal 3 bertujuan untuk meminda perenggan 12(2)(a) Akta 552 untuk_
mengadakan peruntukan bagi mengambil kira penzahiran awam di tempat
lain selain daripada di Malaysia dalam menentukan kebaharuan sesuatu reka
bentuk perindustrian.

5. _Fasal 4, 5 dan_ _6 bertujuan untuk meminda masing-masing subseksyen_
22(2) dan 25(4) dan seksyen 26 Akta 552 berbangkit daripada kemasukan
seksyen baru 46A ke dalam Akta 552.


-----

_Reka Bentuk Perindustrian (Pindaan)_ 7

6. _Fasal 5_ juga bertujuan untuk meminda subseksyen 25(2) Akta 552 untuk
memperuntukkan mengenai pelanjutan tempoh pendaftaran sesuatu reka bentuk
perindustrian daripada dua tempoh berturut-turut lanjutan kepada empat tempoh
berturut-turut lanjutan selama lima tahun bagi setiap kali lanjutan. Ini akan
menghasilkan tempoh maksimum perlindungan selama dua puluh lima tahun
bagi sesuatu reka bentuk perindustrian berdaftar.

7. _Fasal 8 bertujuan untuk menggantikan seksyen 29 dan 30 Akta 552. Seksyen_
29 baru bertujuan untuk memperjelas sifat-sifat khusus reka bentuk perindustrian
berdaftar sebagai harta sendiri dan juga bertujuan untuk mengadakan peruntukan
bagi pengkolateralan reka bentuk perindustrian berdaftar. Seksyen 30 baru
bertujuan untuk memperjelas obligasi untuk merekodkan apa-apa hakmilik
atau kepentingan yang diperoleh melalui penyerahhakan atau perpindahan
atau melalui kuat kuasa undang-undang atau melalui urus niaga kepentingan
sekuriti dalam Daftar.

8. _Fasal 9 bertujuan untuk meminda seksyen 35 Akta 552 untuk memasukkan_
subseksyen baru (4) untuk memperuntukkan bahawa seseorang yang menjadi
berhak kepada sesuatu reka bentuk perindustrian berdaftar melalui penyerahhakan
atau perpindahan atau melalui kuat kuasa undang-undang atau melalui urus
niaga kepentingan sekuriti tidak boleh diawardkan kos berkenaan dengan
sesuatu pelanggaran melainkan jika permohonan untuk merekodkan hakmilik
atau kepentingannya dalam Daftar telah dibuat dengan sewajarnya dalam
tempoh yang ditetapkan.

9. _Fasal 10_ bertujuan untuk memasukkan seksyen baru 46A ke dalam Akta
552 untuk memperuntukkan mengenai penerbitan suatu Jurnal Rasmi Harta
Intelek.

10. _Fasal 11_ bertujuan untuk meminda subseksyen 47(2) Akta 552 untuk
memberi Menteri kuasa untuk membuat peraturan-peraturan mengenai prosedur
bagi merekodkan perkara yang dikehendaki di bawah seksyen 30 dan untuk
menetapkan perkara atau maklumat yang dikehendaki untuk disiarkan dalam
Jurnal Rasmi Harta Intelek.

11. _Fasal 12_ bertujuan untuk mengadakan peruntukan kecualian dan
peralihan.

12. Pindaan lain yang tidak diperkatakan secara khusus dalam Huraian ini
merupakan pindaan kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U[2])2878]


-----

