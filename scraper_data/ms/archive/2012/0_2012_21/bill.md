---
Year: 2012
Bill: D.R.22/2012 - Rang Undang-Undang Profesion Undang-Undang (Pindaan) 2012 (Lulus)
Title: D.R.22/2012 - Rang Undang-Undang Profesion Undang-Undang (Pindaan) 2012 (Lulus)
Download URL: https://www.parlimen.gov.my/files/billindex/pdf/2012/DR222012.pdf
URL: https://www.parlimen.gov.my/files/billindex/pdf/2012/DR222012.pdf
---
---
Reading:
D.R.22/2012
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:11/06/2012
Dibentang Oleh:Y.B. Datuk Liew Vui Keong, Timbalan Menteri di Jabatan Perdana Menteri
---

_Profesion Undang-Undang (Pindaan)_ 1

**D.R. 22/2012**

RANG UNDANG-UNDANG

_b e r n a m a_

Suatu Akta untuk meminda Akta Profesion Undang-Undang 1976.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Profesion UndangUndang (Pindaan) 2012.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 13**

**2.** Akta Profesion Undang-Undang 1976 [Akta 166], yang
disebut “Akta ibu” dalam Akta ini, dipinda dengan memotong
subseksyen 13(5).


-----

2 _Rang Undang-Undang_

**Pindaan seksyen 37**

**3. Seksyen 37 Akta ibu dipinda—**

_(a) dalam subseksyen (2), dengan memasukkan selepas_

perkataan “subseksyen (1)” perkataan “dan (2a)”;

_(b) dengan memasukkan selepas subseksyen (2) subseksyen_

yang berikut:

“(2a) Mana-mana orang tidak diberi kuasa yang
secara langsung atau tidak langsung, melakukan atau
memujuk rayu hak untuk melakukan apa-apa perbuatan
yang lazimnya dalam fungsi atau tanggungjawab seorang
peguam bela dan peguam cara, termasuklah tetapi tidak
terhad kepada memberi nasihat tentang undang-undang
(sama ada undang-undang Malaysia atau selainnya)
hendaklah, melainkan jika dia membuktikan bahawa
perbuatan itu telah dilakukan bukan untuk atau dengan
harapan untuk mendapat apa-apa fi, keuntungan atau
hadiah, melakukan suatu kesalahan di bawah subseksyen
ini.”; dan

_(c) dalam subseksyen (4), dengan memasukkan selepas perkataan_

“subseksyen (2)” perkataan “, (2a)”.

**Bahagian baru IVa**

**4. Akta ibu dipinda dengan memasukkan selepas seksyen 40**
Bahagian yang berikut:

“Bahagian IVa

PERKONGSIAN ANTARABANGSA, FIRMA GUAMAN ASING

BERKELAYAKAN DAN PENDAFTARAN PEGUAM ASING

**Tafsiran**

**40a.** Dalam Bahagian ini, melainkan jika konteksnya
menghendaki makna yang lain—

“bidang amalan yang dibenarkan” ertinya bidang amalan
guaman yang ditetapkan;

“ditetapkan” ertinya ditetapkan oleh Majlis Peguam melalui
kaedah-kaedah yang dibuat di bawah Akta ini;


-----

_Profesion Undang-Undang (Pindaan)_ 3

“firma guaman asing” ertinya suatu firma guaman asing
yang memberikan perkhidmatan undang-undang dalam
undang-undang asing dan termasuk suatu perbadanan yang
ditubuhkan dengan sewajarnya bagi maksud menjalankan
amalan guaman ditubuhkan atau dilesenkan untuk memberi
perkhidmatan undang-undang oleh pihak berkuasa pelesenan
yang berkenaan suatu negara atau wilayah selain Malaysia;

“firma guaman asing berkelayakan” ertinya suatu firma
guaman asing yang dilesenkan di bawah seksyen 40g;

“peguam asing” ertinya seseorang yang—

_(a)_ telah diberi kuasa dengan sempurna atau didaftarkan

untuk menjalankan amalan undang-undang di suatu
negara atau wilayah selain Malaysia; dan

_(b)_ merupakan rakan kongsi, pengarah (yang memegang

ekuiti di dalam suatu perbadanan, dalam hal suatu
perbadanan yang ditubuhkan dengan sewajarnya bagi
maksud menjalankan amalan undang-undang) atau
merupakan pekerja suatu firma guaman asing atau
firma guaman Malaysia;

“perkongsian antarabangsa” ertinya suatu perkongsian atau
apa-apa perkiraan yang lain antara suatu firma guaman asing
dan firma guaman Malaysia yang berkenaan dengannya suatu
lesen telah diberikan di bawah seksyen 40f;

“undang-undang asing” ertinya undang-undang mana-mana
negara atau wilayah selain Malaysia.

**Lesen dikehendaki bagi firma guaman asing**

**40b.** (1) Tiada suatu firma guaman asing pun boleh menjalankan
amalan di Malaysia melainkan jika ia dilesenkan di bawah
Bahagian ini.

(2) Mana-mana firma guaman asing yang melanggar

peruntukan subseksyen (1) melakukan suatu kesalahan dan,
apabila disabitkan, boleh didenda tidak melebihi satu ratus
ribu ringgit.


-----

_Rang Undang-Undang_

**Jawatankuasa Pemilihan**

**40c.** (1) Suatu Jawatankuasa Pemilihan ditubuhkan di bawah
Bahagian ini untuk membuat syor kepada Majlis Peguam
bagi pemberian lesen untuk perkongsian antarabangsa dan
firma guaman asing berkelayakan dan kepada firma guaman
Malaysia untuk mengguna khidmat peguam asing dan
pendaftaran peguam asing untuk menjalankan amalan dalam
bidang amalan yang dibenarkan.

(2) Jawatankuasa Pemilihan hendaklah terdiri daripada
anggota yang berikut:

_(a)_ Peguam Negara;

_(b)_ Yang Dipertua _Bar Malaysia;_

_(c)_ seorang yang akan dilantik oleh Peguam Negara

daripada sektor awam; dan

_(d)_ dua orang ahli Bar Malaysia yang menjalankan amalan

dalam bidang amalan yang dibenarkan yang berkaitan
dengan permohonan yang akan dilantik oleh Majlis
Peguam.

(3) Peguam Negara dan Yang Dipertua _Bar Malaysia_
hendaklah menjadi Pengerusi Bersama Jawatankuasa Pemilihan
itu.

(4) Pelantikan anggota yang dilantik di bawah perenggan (2)(c)
dan _(d)_ adalah atas dasar _ad hoc._

**Anggota silih ganti**

**40d. (1) Peguam Negara boleh, berkenaan dengan anggota**
yang dilantik di bawah perenggan 40c(2)(c), melantik seseorang
untuk menjadi anggota silih ganti untuk menghadiri, sebagai
ganti anggota itu, mesyuarat Jawatankuasa Pemilihan.

(2) Majlis Peguam boleh, berkenaan dengan setiap anggota
yang dilantik di bawah perenggan 40c(2)(d), melantik seseorang
untuk menjadi anggota silih ganti untuk menghadiri, sebagai
ganti anggota itu, mesyuarat Jawatankuasa Pemilihan.


-----

_Profesion Undang-Undang (Pindaan)_ 5

(3) Apabila menghadiri mesyuarat Jawatankuasa Pemilihan,
seorang anggota silih ganti hendaklah bagi segala maksud
disifatkan sebagai anggota Jawatankuasa Pemilihan.

(4) Seorang anggota silih ganti hendaklah, melainkan jika
dia terlebih dahulu meletakkan jawatannya atau pelantikannya
dibatalkan terlebih dahulu, terhenti menjadi anggota silih ganti
apabila anggota yang baginya dia merupakan anggota silih
ganti terhenti menjadi anggota Jawatankuasa Pemilihan.

**Mesyuarat Jawatankuasa Pemilihan**

**40e. (1) Mesyuarat Jawatankuasa Pemilihan hendaklah**
dipengerusikan secara bersama oleh Peguam Negara dan
Yang Dipertua _Bar Malaysia._

(2) Jawatankuasa Pemilihan hendaklah bermesyuarat pada
tarikh dan di tempat dan pada masa yang Peguam Negara
dan Yang Dipertua _Bar Malaysia tetapkan._

(3) Korum Jawatankuasa Pemilihan ialah lima.

(4) Semua keputusan Jawatankuasa Pemilihan hendaklah
dengan undi bersetuju majoriti anggota Jawatankuasa
Pemilihan.

(5) Jawatankuasa Pemilihan hendaklah memberitahu Majlis
Peguam tentang syornya berkenaan pemberian sesuatu lesen di
bawah seksyen 40f, 40g atau 40h atau pendaftaran seseorang
peguam asing di bawah seksyen 40j.

(6) Majlis Peguam hendaklah menjadi Urus Setia bagi
Jawatankuasa Pemilihan.

**Perkongsian antarabangsa**

**40f.** (1) Suatu firma guaman asing dan firma guaman Malaysia
boleh memohon secara bersama kepada Majlis Peguam
untuk suatu lesen perkongsian antarabangsa jika memenuhi
syarat-syarat sebagaimana yang Majlis Peguam fikirkan patut
dikenakan dalam mana-mana hal tertentu.


-----

_Rang Undang-Undang_

(2) Suatu firma guaman asing tidak boleh menjadi

pihak kepada lebih daripada satu perkongsian antarabangsa
di Malaysia pada satu-satu masa.

(3) Setelah menerima suatu permohonan, Majlis Peguam
hendaklah merujuk permohonan itu kepada Jawatankuasa
Pemilihan untuk pertimbangan dan syor.

(4) Majlis Peguam hendaklah, atas syor Jawatankuasa
Pemilihan, membenarkan suatu permohonan yang dibuat
di bawah subseksyen (1) atas apa-apa syarat-syarat yang
Majlis Peguam fikirkan patut dikenakan dalam mana-mana
hal tertentu atau menolak permohonan itu.

(5) Suatu perkongsian antarabangsa hendaklah membayar
kepada Majlis Peguam fi lesen tersebut pada masa dan
mengikut apa-apa cara yang boleh ditetapkan.

(6) Majlis Peguam boleh, melalui notis bertulis—

_(a)_ mengenakan apa-apa syarat-syarat baru atau tambahan

ke atas lesen; atau

_(b)_ mengubah atau membatalkan mana-mana syarat-syarat

yang dikenakan ke atas lesen.

(7) Majlis Peguam boleh memperbaharui suatu lesen yang
diberikan di bawah seksyen ini bagi suatu tempoh dan atas
syarat-syarat yang boleh ditentukan oleh Majlis Peguam.

(8) Suatu perkongsian antarabangsa berhak untuk—

_(a) menjalankan amalan dalam bidang amalan yang_

dibenarkan mengikut mana-mana syarat-syarat yang
ditetapkan;

_(b) mengenakan bayaran ke atas anak guamnya sebagai_

satu firma guaman; dan

_(c) menuntut balik kos dan mengekalkan bayaran berkenaan_

dengan firma itu.

(9) Pegangan ekuiti dan hak mengundi yang dibenarkan
bagi firma guaman asing dalam perkongsian antarabangsa itu
hendaklah sebagaimana yang ditetapkan oleh Jawatankuasa
Pemilihan dari semasa ke semasa.


-----

_Profesion Undang-Undang (Pindaan)_ 7

**Firma guaman asing berkelayakan**

**40g.** (1) Suatu firma guaman asing boleh memohon untuk
suatu lesen firma guaman asing berkelayakan jika ia memenuhi
syarat-syarat yang Majlis Peguam fikirkan patut dikenakan
dalam mana-mana hal tertentu.

(2) Setelah menerima suatu permohonan, Majlis Peguam
hendaklah merujuk permohonan itu kepada Jawatankuasa
Pemilihan untuk pertimbangan dan syor.

(3) Majlis Peguam hendaklah, atas syor Jawatankuasa
Pemilihan, membenarkan suatu permohonan yang dibuat
di bawah subseksyen (1) atas apa-apa syarat-syarat yang
Majlis Peguam fikirkan patut dikenakan dalam mana-mana
hal tertentu atau menolak permohonan itu.

(4) Suatu firma guaman asing berkelayakan hendaklah
membayar kepada Majlis Peguam fi lesen tersebut pada masa
dan mengikut apa-apa cara yang boleh ditetapkan.

(5) Majlis Peguam boleh, melalui notis bertulis—

_(a)_ mengenakan apa-apa syarat-syarat baru atau tambahan

ke atas lesen; atau

_(b)_ mengubah atau membatalkan mana-mana syarat-syarat

yang dikenakan ke atas lesen.

(6) Majlis Peguam boleh memperbaharui suatu lesen yang
diberikan di bawah seksyen ini bagi suatu tempoh dan atas
syarat-syarat yang boleh ditentukan oleh Majlis Peguam.

(7) Suatu firma guaman asing berkelayakan berhak untuk
menjalankan amalan dalam bidang amalan yang dibenarkan
mengikut apa-apa syarat-syarat sebagaimana yang ditentukan
oleh Majlis Peguam.

(8) Seseorang peguam Malaysia yang diguna khidmat
di dalam suatu firma guaman asing berkelayakan hilang
kelayakan daripada mendapat sijil amalan di bawah Bahagian III.


-----

_Rang Undang-Undang_

**Penggunakhidmatan peguam asing oleh firma guaman**
**Malaysia**

**40h.** (1) Suatu firma guaman Malaysia boleh memohon
kepada Majlis Peguam untuk suatu lesen untuk mengguna
khidmat seseorang peguam asing untuk menjalankan amalan
dalam bidang amalan yang dibenarkan di dalam firma guaman
Malaysia itu jika memenuhi syarat-syarat yang Majlis Peguam
fikirkan patut dikenakan dalam mana-mana hal tertentu.

(2) Setelah menerima suatu permohonan, Majlis Peguam
hendaklah merujuk permohonan itu kepada Jawatankuasa
Pemilihan untuk pertimbangan dan syor.

(3) Majlis Peguam hendaklah, atas syor Jawatankuasa
Pemilihan, membenarkan atau menolak permohonan yang
dibuat di bawah subseksyen (1).

(4) Mana-mana firma guaman Malaysia yang mengguna
khidmat peguam asing bersalahan dengan seksyen ini melakukan
suatu kesalahan dan boleh, apabila disabitkan, didenda tidak
melebihi satu ratus ribu ringgit.

**Penggantungan atau pembatalan lesen**

**40i. (1) Majlis Peguam boleh, melalui notis bertulis,**
menggantung atau membatalkan lesen yang dibenarkan
di bawah seksyen 40f, 40g atau 40h jika Majlis Peguam
berpuas hati bahawa ada sebab yang mencukupi untuk berbuat
demikian.

(2) Tanpa menjejaskan keluasan subseksyen (1), suatu lesen
di bawah Bahagian ini hendaklah digantung atau dibatalkan
jika—

_(a) pihak berkuasa pelesenan yang berkenaan suatu negara_

atau wilayah selain Malaysia menggantung atau
membatalkan lesen firma guaman asing dalam suatu
perkongsian antarabangsa atau firma guaman asing
berkelayakan akibat daripada prosiding jenayah, sivil
atau tatatertib;


-----

_Profesion Undang-Undang (Pindaan)_ 9

_(b) terdapat apa-apa perubahan berkenaan dengan apa-apa_

maklumat tentang firma guaman asing tersebut yang
telah dikemukakan bagi maksud mendapatkan lesen
perkongsian antarabangsa atau lesen firma guaman
asing berkelayakan termasuklah tetapi tidak terhad
kepada—

(i) perubahan apa-apa nama firma perkongsian

antarabangsa tanpa kelulusan terdahulu Majlis
Peguam;

(ii) penggabungan perkongsian antarabangsa dengan

mana-mana firma atau pertubuhan perbadanan
lain; atau

(iii) perubahan sehingga setengah (½) bilangan

pekongsi dalam mana-mana perkongsian
antarabangsa;

_(c) perkongsian antarabangsa atau firma guaman asing_

berkelayakan itu gagal untuk mematuhi mana-mana
kehendak yang dikenakan di bawah Akta ini atau
mana-mana undang-undang bertulis yang lain;

_(d)_ firma guaman asing dalam perkongsian antarabangsa itu

atau firma guaman asing berkelayakan itu dibubarkan
atau dalam likuidasi atau firma guaman Malaysia
dalam perkongsian antarabangsa itu dibubarkan;

_(e) perkongsian antarabangsa atau firma guaman asing_

berkelayakan itu gagal untuk mematuhi mana-mana
syarat-syarat yang dikenakan ke atas lesennya;

_(f)_ perkongsian antarabangsa itu telah ditubuhkan semula

tanpa kelulusan Majlis Peguam; atau

_(g)_ perkongsian antarabangsa itu dibubarkan atas apa-apa

pun sebab.

(3) Perkongsian antarabangsa dan firma guaman asing
berkelayakan itu hendaklah memberitahu Majlis Peguam
tentang berlakunya mana-mana peristiwa yang disebut dalam
subseksyen (2) sebaik sahaja mereka mengetahuinya.

(4) Sesuatu lesen tidak boleh digantung atau dibatalkan
tanpa perkongsian antarabangsa atau firma guaman asing
berkelayakan itu diberi peluang munasabah untuk membuat
rayuan kepada Majlis Peguam.


-----

10 _Rang Undang-Undang_

**Pendaftaran peguam asing untuk menjalankan amalan**
**dalam suatu perkongsian antarabangsa, firma guaman**
**asing berkelayakan atau firma guaman Malaysia**

**40j.** (1) Seseorang peguam asing tidak boleh menjalankan
amalan dalam suatu perkongsian antarabangsa, firma guaman
asing berkelayakan atau firma guaman Malaysia, atau mengikut
apa-apa cara yang lain, melainkan jika dia telah didaftarkan
di bawah seksyen ini.

(2) Seseorang peguam asing yang memenuhi kehendak
sebagaimana yang ditetapkan dan berhasrat untuk menjalankan
amalan dalam suatu perkongsian antarabangsa, firma guaman
asing berkelayakan atau firma guaman Malaysia boleh memohon
kepada Majlis Peguam untuk didaftarkan bagi menjalankan
amalan dalam bidang amalan yang dibenarkan di dalam suatu
perkongsian antarabangsa, firma guaman asing berkelayakan
atau firma guaman Malaysia.

(3) Setelah menerima suatu permohonan, Majlis Peguam
hendaklah merujuk permohonan itu kepada Jawatankuasa
Pemilihan untuk pertimbangan dan syor.

(4) Majlis Peguam hendaklah, atas syor Jawatankuasa
Pemilihan, membenarkan atau menolak permohonan yang
dibuat di bawah subseksyen (2).

(5) Suatu permohonan yang telah dibenarkan di bawah
subseksyen (4) adalah tertakluk kepada—

_(a)_ apa-apa syarat-syarat sebagaimana yang Majlis Peguam

fikirkan patut dikenakan dalam mana-mana hal tertentu;
dan

_(b) pembayaran fi pendaftaran kepada Majlis Peguam_

pada masa dan mengikut apa-apa cara yang boleh
ditetapkan.

(6) Pendaftaran seseorang peguam asing di bawah seksyen
ini hendaklah berkenaan dengan suatu tahun kalendar dan
boleh diperbaharui setiap tahun tertakluk kepada syarat-syarat
sebagaimana yang boleh ditentukan oleh Majlis Peguam.

(7) Seseorang peguam asing yang berdaftar di bawah
seksyen ini boleh menjalankan amalan dalam bidang amalan
yang dibenarkan melalui suatu perkongsian antarabangsa, firma
guaman asing berkelayakan atau firma guaman Malaysia.


-----

_Profesion Undang-Undang (Pindaan)_ 11

(8) Mana-mana peguam asing yang gagal untuk mematuhi
peruntukan subsekyen (1) melakukan suatu kesalahan dan
boleh, apabila disabitkan, didenda tidak melebihi satu ratus
ribu ringgit.

**Penggantungan atau pembatalan pendaftaran**

**40k. (1) Majlis Peguam boleh, melalui notis bertulis,**
menggantung atau membatalkan pendaftaran peguam asing
di bawah seksyen 40j jika Majlis Peguam berpuas hati bahawa
ada sebab yang mencukupi untuk berbuat demikian.

(2) Tanpa menjejaskan keluasan subseksyen (1), suatu
pendaftaran peguam asing di bawah Bahagian ini hendaklah
digantung atau dibatalkan jika—

_(a)_ lesen perkongsian antarabangsa atau lesen firma guaman

asing berkelayakan yang dikeluarkan berkenaan dengan
perkongsian antarabangsa atau firma guaman asing
berkelayakan itu, mengikut mana-mana yang berkenaan,
digantung atau dibatalkan di bawah seksyen 40i;

_(b)_ peguam asing itu melanggari mana-mana peruntukan

yang berhubungan dengan permit kerjanya atau
apa-apa undang-undang imigresen yang berkenaan
di Malaysia;

_(c)_ peguam asing yang diguna khidmat dalam suatu firma

guaman Malaysia tidak lagi diberi kuasa dengan
sempurna atau didaftarkan untuk menjalankan amalan
undang-undang di suatu negara atau wilayah selain
Malaysia akibat daripada prosiding jenayah, sivil
atau tatatertib; atau

_(d)_ peguam asing itu telah didapati bersalah oleh Lembaga

Tatatertib atas apa-apa salah laku tatatertib dan
Lembaga Tatatertib telah mengesyorkan penggantungan
atau pembatalan pendaftaran peguam asing itu.

**Kelakuan profesional, etika dan akaun**

**40l. (1) Perkongsian antarabangsa, firma guaman asing**
berkelayakan dan peguam asing berdaftar hendaklah mematuhi


-----

12 _Rang Undang-Undang_

mana-mana undang-undang, peraturan dan arahan yang terpakai
ke atas peguam bela dan peguam cara di bawah Akta ini yang
berhubungan dengan kelakuan atau etika profesional.

(2) Seksyen 79 dan mana-mana kaedah-kaedah yang dibuat
di bawahnya adalah terpakai bagi seseorang peguam asing
yang berdaftar di bawah seksyen 40j dengan apa-apa ubah
suaian sebagaimana yang ditetapkan oleh Majlis Peguam.

(3) Bagi mengelakkan keraguan, tiada apa-apa jua

di bawah Bahagian ini boleh menjejaskan apa-apa keistimewaan
peguam cara dan anak guam yang mungkin wujud berasingan
di bawah Bahagian ini.

**Pihak berkuasa tatatertib**

**40m.** Seseorang peguam asing yang berdaftar hendaklah,
bagi maksud semua tindakan tatatertib, tertakluk kepada
kawalan Lembaga Tatatertib.

**Kuasa untuk menghendaki dokumen, dsb.**

**40** **n.** Majlis Peguam boleh menghendaki mana-mana
perkongsian antarabangsa, firma guaman asing berkelayakan,
firma guaman Malaysia atau peguam asing untuk memberi
kepada Majlis Peguam apa-apa dokumen, butir-butir atau
maklumat sebagaimana yang Majlis Peguam fikirkan perlu
bagi maksud memastikan pematuhan Bahagian ini.

**Kuasa untuk membuat kaedah-kaedah**

**40o. Majlis Peguam boleh, dengan kelulusan Peguam Negara,**
membuat kaedah-kaedah bagi memperuntukkan tentang—

_(a)_ syarat-syarat dan kriteria bagi pemberian lesen

perkongsian antarabangsa, lesen firma guaman asing
berkelayakan atau lesen di bawah seksyen 40h dan
bagi pendaftaran peguam asing di bawah seksyen 40j;


-----

_Profesion Undang-Undang (Pindaan)_ 13

_(b)_ cara dan langkah bagi permohonan dan maklumat dan

dokumen untuk diberikan bagi permohonan untuk
lesen perkongsian antarabangsa dan firma guaman
asing berkelayakan dan lesen di bawah seksyen 40h,
termasuklah tetapi tidak terhad kepada borang,
prosiding, fi, maklumat dan dokumen yang berkaitan
dengannya;

_(c)_ syarat-syarat yang berhubungan dengan kelayakan

kemahiran undang-undang, pengalaman dan kepakaran
yang dikehendaki di bawah Bahagian ini;

_(d)_ cara dan langkah bagi permohonan untuk pendaftaran

peguam asing termasuklah tetapi tidak terhad kepada
borang, prosiding, fi, maklumat dan dokumen yang
berkaitan dengannya;

_(e)_ pengemukaan maklumat dan butir-butir yang berhubungan

dengan firma guaman asing, peguam dan orang lain
yang menjalankan amalan dalam atau diguna khidmat
oleh firma guaman asing;

_(f)_ penyenggaraan daftar bagi perkongsian antarabangsa,

firma guaman asing berkelayakan, firma guaman
Malaysia yang mengguna khidmat peguam asing
di bawah seksyen 40h, peguam asing yang menjalankan
amalan di Malaysia dan peguam Malaysia yang
menjalankan amalan di dalam perkongsian antarabangsa
dan firma guaman asing berkelayakan di bawah
Bahagian ini dan bentuk dan cara daftar itu hendak
disimpan;

_(g)_ bidang amalan yang dibenarkan;

_(h) cara dan langkah bagaimana sesuatu perkongsian_

antarabangsa, firma guaman asing berkelayakan atau
firma guaman Malaysia yang dilesenkan di bawah
seksyen 40h boleh menjalankan urusan atau membuat
publisiti mengenai dirinya;

_(i) pengecualian mana-mana orang atau golongan orang_

daripada mana-mana peruntukan Bahagian ini; dan

_(j) apa-apa perkara yang lain bagi maksud melaksanakan_

peruntukan Bahagian ini.”.


-----

14 _Rang Undang-Undang_

**Pindaan seksyen 76**

**5.** Seksyen 76 Akta ibu dipinda—

_(a)_ dengan menggantikan nota bahu dengan nota bahu yang

berikut:

“Nama ahli Majlis Peguam, dsb., **hendaklah disiarkan**

**dan pertimbangtelitian sulit”;**

_(b)_ dengan menggantikan subseksyen (2) dengan subseksyen

yang berikut:

“(2) Kecuali dan setakat yang perlu bagi maksud

menyiarkan suatu laporan atau menguatkuasakan
apa-apa ketetapan yang diluluskan atau keputusan
yang diambil, pertimbangtelitian sulit pada semua
mesyuarat, prosiding atau siasatan Lembaga, Majlis
Peguam, Jawatankuasa Bar Negeri, Lembaga Tatatertib
dan Jawatankuasa Tatatertib dan berkenaan dengan
semua dokumen yang berkaitan dengan proses
pertimbangtelitian hendaklah disenggara oleh ahli
Lembaga, Majlis Peguam, Jawatankuasa Bar Negeri,
Lembaga Tatatertib dan Jawatankuasa Tatatertib dan
oleh kakitangan mereka.”; dan

_(c)_ dalam subseksyen (3)—

(i) dengan menggantikan perkataan “prosiding atau

perkara yang dijalankan oleh mereka” dengan
perkataan “pertimbangtelitian yang disebut dalam
subseksyen (2)”; dan

(ii) dengan menggantikan perkataan “prosiding atau

perkara itu” dengan perkataan “pertimbangtelitian itu
melainkan jika mahkamah memutuskan penzahiran
itu adalah penting demi keadilan”.

**Pindaan seksyen 80**

**6.** Subseksyen 80(8a) Akta ibu dipinda dengan memasukkan
selepas perkataan “ahli _Bar_ Malaysia” perkataan “dan kepada
kumpulan wang yang ditubuhkan bagi maksud mengadakan bantuan
guaman”.


-----

_Profesion Undang-Undang (Pindaan)_ 15

**Seksyen baru 92a**

**7.** Akta ibu dipinda dengan memasukkan sebelum seksyen 93
dalam Bahagian VII seksyen yang berikut:

“Tafsiran “peguam bela dan peguam cara” dalam peruntukan

**tertentu**

**92a.** Bagi maksud prosiding tatatertib di bawah Bahagian
ini, kecuali di bawah subseksyen 93(5), subseksyen 94(2),
seksyen 96 dan perenggan 98(1)(a), “peguam bela dan peguam
cara” termasuklah seorang peguam asing yang berdaftar di
bawah seksyen 40j.”.

**Pindaan seksyen 93**

**8. Seksyen 93 Akta ibu dipinda—**

_(a)_ dalam subseksyen (3)—

(i) dengan menggantikan perenggan _(a)_ dengan

perenggan yang berikut:

“(a) pengerusi Lembaga Tatatertib yang dilantik

oleh Hakim Besar selepas berunding
dengan Majlis Peguam bagi tempoh dua
tahun dan orang itu hendaklah seorang
Hakim Mahkamah Tinggi atau Mahkamah
Rayuan atau Mahkamah Persekutuan yang
telah bersara atau mana-mana orang yang
layak menjadi Hakim Mahkamah Tinggi
atau Mahkamah Rayuan atau Mahkamah
Persekutuan:

Dengan syarat bahawa Hakim Besar
boleh, selepas berunding dengan Majlis
Peguam, melanjutkan tempoh pelantikan
itu bagi tempoh dua tahun lagi dan
boleh melantik semula bagi tempoh
lain yang tidak melebihi dua tahun;”;
dan


-----

16 _Rang Undang-Undang_

(ii) dalam perenggan _(c)—_

(A) dengan menggantikan perkataan “lima belas

tahun” dengan perkataan “sepuluh tahun”;
dan

(B) dalam proviso, dengan memotong perkataan

“dan boleh melantik mereka semula”;

_(b)_ dengan memotong subseksyen (3a);

_(c)_ dalam subseksyen (4a), dengan memotong perkataan “atau

wakilnya”;

_(d)_ dengan menggantikan subseksyen (4b) dengan subseksyen

yang berikut:

“(4b) Jika Yang Dipertua Bar Malaysia juga menarik
diri daripada menimbang teliti apa-apa aduan menurut
subseksyen (4c) atau tidak dapat, oleh sebab sakit atau
apa-apa sebab yang lain, hadir mesyuarat, ahli yang
hadir hendaklah memilih seorang daripada kalangan
mereka untuk mempengerusikan mesyuarat itu bagi
maksud aduan itu.”; dan

_(e)_ dengan menggantikan subseksyen (4c) dengan subseksyen

yang berikut:

“(4c) Pengerusi Lembaga Tatatertib, Yang Dipertua
_Bar Malaysia dan mana-mana ahli Lembaga Tatatertib_
yang lain hendaklah, jika perlu demi kepentingan
keadilan, menarik diri daripada menimbang teliti apaapa aduan.”.

**Pindaan seksyen 94**

**9.** Seksyen 94 Akta ibu dipinda—

_(a)_ dengan menggantikan subseksyen (2) dengan subseksyen

yang berikut:

“(2) Mana-mana peguam bela dan peguam cara yang
melakukan apa-apa salah laku boleh dikenakan satu
atau lebih penalti atau hukuman yang berikut:

_(a) dipotong daripada Daftarai;_


-----

_Profesion Undang-Undang (Pindaan)_ 17

_(b) digantung daripada menjalankan amalan bagi apa-_

apa tempoh yang tidak melebihi lima tahun;

_(c) diperintahkan untuk membayar suatu denda yang_

tidak melebihi lima puluh ribu ringgit; atau

_(d) ditegur atau dicela.”;_

_(b)_ dengan memasukkan selepas subseksyen (4) subseksyen

yang berikut:

“(4a) Walau apa pun subseksyen (2), mana-mana
peguam asing yang berdaftar yang melakukan apa-apa
salah laku boleh digantung, bagi apa-apa tempoh tidak
melebihi lima tahun, atau dibatalkan pendaftarannya atau
ditegur atau dicela atau diperintahkan untuk membayar
denda, mengikut mana-mana yang berkenaan.”;

_(c)_ dalam subseksyen (5)—

(i) dengan memasukkan selepas perkataan “peguam

bela dan peguam cara” perkataan “, dan apa-apa
sebutan kepada peguam bela dan peguam cara
dalam Bahagian ini hendaklah _mutatis mutandis_
termasuk pelatih”; dan

(ii) dengan menggantikan perkataan “mempetisyen

Mahkamah” dengan perkataan “meneruskan dengan
apa-apa petisyen”; dan

_(d)_ dengan memasukkan selepas subseksyen (5) subseksyen

yang berikut:

“(6) Bagi maksud seksyen ini, “pelatih” termasuklah
seseorang yang telah menamatkan tempoh latihan yang
ditetapkan dan belum diterima masuk sebagai peguam
bela dan peguam cara.”.

**Pindaan seksyen 99**

**10.** Seksyen 99 Akta ibu dipinda—

_(a)_ dalam subseksyen (2) dalam teks bahasa kebangsaan,

dengan menggantikan perkataan “Perindustrian” dengan
perkataan “Perusahaan”;


-----

18 _Rang Undang-Undang_

_(b)_ dengan memasukkan selepas subseksyen (3) subseksyen

yang berikut:

“(3a) Tiada aduan berkenaan dengan kelakuan manamana peguam bela dan peguam cara atau mana-mana
pelatih boleh disiasat oleh Lembaga Tatatertib selepas
tamat enam tahun dari tarikh kausa tindakan untuk
membawa aduan berlaku:

Dengan syarat bahawa jika—

_(a)_ aduan itu berasaskan kepada fraud peguam

bela dan peguam cara atau ejennya atau
mana-mana orang yang melaluinya dia atau
ejennya membuat tuntutan; atau

_(b)_ kausa tindakan untuk membawa aduan

tersembunyi akibat fraud peguam bela dan
peguam cara atau ejennya atau mana-mana
orang yang melaluinya dia atau ejennya
membuat tuntutan,

had masa tidak bermula sehingga pengadu mengetahui
fraud itu, atau dengan usaha yang munasabah fraud
itu diketahuinya.”; dan

_(c)_ dengan memasukkan selepas subseksyen (5) subseksyen

yang berikut:

“(6) Bagi maksud seksyen ini, “firma guaman”
termasuklah suatu perkongsian antarabangsa atau firma
guaman asing berkelayakan yang dilesenkan di bawah
Bahagian IVa.”.

**Penggantian seksyen 100**

**11.** Akta ibu dipinda dengan menggantikan seksyen 100 dengan
seksyen yang berikut:

“Siasatan permohonan atau aduan

**100. (1) Jika permohonan atau aduan bertulis dibuat atau**
dirujuk kepada Lembaga Tatatertib, Lembaga Tatatertib
hendaklah, jika ia berpuas hati bahawa—

_(a)_ tiada merit dalam permohonan atau aduan itu, menolak

permohonan atau aduan itu dan memberitahu pengadu
dan peguam bela dan peguam cara itu tentang
keputusannya; atau


-----

_Profesion Undang-Undang (Pindaan)_ 19

_(b)_ ada merit dalam permohonan atau aduan itu—

(i) menghantar melalui pos atau menyerahkan kepada

peguam bela dan peguam cara yang berkenaan
suatu salinan permohonan atau aduan itu bersamasama dengan semua dokumen sokongan, jika
ada, yang telah diberikan kepada Lembaga
Tatatertib; dan

(ii) meminta peguam bela dan peguam cara itu

memberikan penjelasan bertulisnya dalam
empat salinan bersama-sama dengan dokumen
sokongan, jika ada, dalam masa empat belas
hari dari tarikh permintaan itu atau dalam apaapa masa yang lebih lanjut sebagaimana yang
dibenarkan oleh Lembaga Tatatertib.

(2) Jika peguam bela dan peguam cara itu tidak memberikan
penjelasan bertulisnya kepada Lembaga Tatatertib sebagaimana
yang diminta di bawah subperenggan (1)(b)(ii), Lembaga
Tatatertib hendaklah terus melantik suatu Jawatankuasa
Tatatertib.

(3) Jika peguam bela dan peguam cara itu telah memberikan
penjelasan bertulisnya kepada Lembaga Tatatertib di bawah
subperenggan (1)(b)(ii), Lembaga Tatatertib hendaklah mengkaji
semula perkara itu dan—

_(a)_ jika ia berpuas hati bahawa tiada merit dalam permohonan

atau aduan itu, menolak permohonan atau aduan itu
dan memberitahu pihak-pihak dengan sewajarnya;
atau

_(b)_ jika ia masih berpendapat bahawa ada merit dalam

permohonan atau aduan itu, terus melantik suatu
Jawatankuasa Tatatertib.

(4) Walau apa pun subseksyen (2) dan perenggan (3)(b),
jika Lembaga Tatatertib berpendapat bahawa permohonan atau
aduan itu boleh diuruskan secara ringkas, Lembaga Tatatertib
hendaklah memberikan notis bertulis kepada peguam bela
dan peguam cara itu untuk menentukan sama ada peguam
bela dan peguam cara itu bersetuju permohonan atau aduan
itu diuruskan secara ringkas.


-----

20 _Rang Undang-Undang_

(5) Jika peguam bela dan peguam cara itu tidak memberikan
maklum balas dalam masa empat belas hari dari tarikh notis
yang disebut dalam subseksyen (4), Lembaga Tatatertib
hendaklah terus melantik suatu Jawatankuasa Tatatertib.

(6) Jika peguam bela dan peguam cara itu bersetuju supaya
permohonan atau aduan itu diuruskan secara ringkas, Lembaga
Tatatertib boleh, setelah menentukan bahawa peguam bela dan
peguam cara itu memahami sebab dan akibat permohonan
atau aduan itu diuruskan secara ringkas, meneruskan untuk
berbuat demikian.

(7) Selepas menguruskan permohonan atau aduan itu
secara ringkas, Lembaga Tatatertib boleh mengenakan satu
atau lebih penalti atau hukuman yang berikut:

_(a)_ menegur atau mencela peguam bela dan peguam cara

itu;

_(b)_ mengenakan suatu denda—

(i) tidak melebihi lima ribu ringgit ke atas peguam

bela dan peguam cara itu jika tiada sebab yang
cukup berat wujud bagi suatu siasatan formal;
atau

(ii) tidak melebihi lima puluh ribu ringgit ke atas

peguam bela dan peguam cara itu jika peguam
bela dan peguam cara itu telah mengaku salah
laku itu atau fakta material yang mewujudkan
salah laku itu atau jika fakta material yang
mewujudkan salah laku itu adalah jelas dan
tidak mewajarkan siasatan lanjut;

_(c)_ menggantung peguam bela dan peguam cara itu

daripada menjalankan amalan atau dalam hal seorang
peguam asing, mengesyorkan kepada Majlis Peguam
penggantungannya, mengikut mana-mana yang
berkenaan, bagi suatu tempoh tidak melebihi lima
tahun sebagaimana yang difikirkan wajar oleh Lembaga
Tatatertib dalam hal keadaan itu; atau

_(d)_ memotong peguam bela dan peguam cara itu daripada

Daftarai atau dalam hal seorang peguam asing,
mengesyorkan kepada Majlis Peguam pembatalan
pendaftarannya.


-----

_Profesion Undang-Undang (Pindaan)_ 21

(8) Walau apa pun subseksyen (7), Lembaga Tatatertib
boleh juga membuat suatu perintah restitusi wang pengadu
jika terbukti bahawa wang itu telah atau sedang dipegang
oleh peguam bela dan peguam cara itu dalam kapasiti
profesionalnya dan pengadu berhak kepada pemulangan wang
itu atau sebahagian daripada wang itu.

(9) Sebelum mengenakan mana-mana satu atau lebih penalti
atau hukuman di bawah subseksyen (7) atau membuat suatu
perintah restitusi di bawah subseksyen (8), Lembaga Tatatertib
hendaklah memberitahu peguam bela dan peguam cara itu
tentang niatnya untuk berbuat demikian dan memberikannya
peluang yang munasabah untuk didengar.

(10) Perintah restitusi yang dibuat menurut subseksyen (8)
hendaklah disifatkan sebagai suatu perintah oleh Mahkamah
Tinggi dan boleh dikuatkuasakan oleh pengadu dengan
sewajarnya.

(11) Jika peguam bela dan peguam cara tidak bersetuju
supaya permohonan atau aduan diuruskan secara ringkas,
Lembaga Tatatertib hendaklah terus melantik Jawatankuasa
Tatatertib menurut seksyen 103a.

(12) Lembaga Tatatertib boleh, pada mana-mana peringkat
selepas suatu aduan atau permohonan diterima, meminta
supaya dikemukakan apa-apa dokumen atau penjelasan lanjut
sama ada daripada pengadu atau peguam bela dan peguam
cara itu atau kedua-duanya atau daripada mana-mana orang
lain sebagaimana yang dikehendaki oleh Lembaga Tatatertib,
dan pihak-pihak kepada permohonan atau aduan itu hendaklah
disediakan dengan dokumen atau penjelasan itu.

(13) Mana-mana peguam bela dan peguam cara atau
mana-mana orang lain yang tanpa alasan yang munasabah
enggan atau gagal untuk mengemukakan kepada Lembaga
Tatatertib apa-apa dokumen atau gagal untuk memberikan
apa-apa maklumat yang ada hubungan atau berkaitan dengan
hal perkara aduan itu melakukan suatu kesalahan dan, apabila
disabitkan, boleh didenda tidak melebihi dua ribu ringgit
atau dipenjarakan selama tempoh tidak melebihi tiga bulan
atau kedua-duanya.


-----

22 _Rang Undang-Undang_

(14) Lembaga Tatatertib boleh, pada mana-mana peringkat
siasatan permohonan atau aduan, menentukan bahawa suatu
penyiasatan formal adalah diperlukan dan melantik suatu
Jawatankuasa Tatatertib dengan sewajarnya.

(15) Tiada apa-apa dalam seksyen ini yang menghalang
Lembaga Tatatertib daripada menolak sesuatu permohonan
atau aduan pada mana-mana peringkat.”.

**Pindaan seksyen 103**

**12.** Seksyen 103 Akta ibu dipinda—

_(a)_ dengan menggantikan nota bahu dengan nota bahu yang

berikut:

“Kesan perintah denda atau restitusi oleh Lembaga

**Tatatertib”;**

_(b)_ dengan menggantikan subseksyen (1) dengan subseksyen

yang berikut:

“(1) Jika Lembaga Tatatertib telah memerintahkan
supaya suatu denda dibayar oleh peguam bela dan
peguam cara atau telah memerintahkan suatu restitusi
dibuat oleh peguam bela dan peguam cara, denda itu
hendaklah dibayar atau restitusi itu hendaklah dibuat
dalam masa satu bulan dari tarikh perintah itu atau apaapa tarikh lanjut lain yang dibenarkan oleh Lembaga
Tatatertib, dan jika gagal berbuat demikian Lembaga
Tatatertib boleh memerintahkan penggantungan peguam
bela dan peguam cara itu daripada menjalankan amalan
sehingga denda itu dibayar atau jumlah restitusi itu
dibuat atau jika peguam bela dan peguam cara itu tidak
memiliki suatu sijil amalan, memerintahkan supaya
tiada Sijil Tahunan dikeluarkan kepadanya sehingga
pembayaran denda atau jumlah restitusi itu dibuat atau
dalam hal seorang peguam asing, mengesyorkan kepada
Majlis Peguam untuk menggantung pendaftarannya
sehingga pembayaran denda itu atau jumlah restitusi
itu dibuat.”; dan

_(c)_ dalam subseksyen (2), dengan menggantikan perkataan

“Lembaga Tatatertib” dengan perkataan “ _Bar_
Malaysia”.


-----

_Profesion Undang-Undang (Pindaan)_ 23

**Pindaan seksyen 103a**

**13. Subseksyen 103a(1) Akta ibu dipinda—**

_(a) dalam perenggan (a), dengan menggantikan perkataan “patut_

diadakan suatu penyiasatan formal” dengan perkataan
“suatu Jawatankuasa Tatatertib patut dilantik”; dan

_(b)_ dengan memotong perkataan “untuk menyiasat dan membuat

syor kepada Lembaga Tatatertib”.

**Pindaan seksyen 103b**

**14. Seksyen 103b Akta ibu dipinda—**

_(a)_ dalam nota bahu, dengan menggantikan perkataan

“Penyiasatan” dengan perkataan “Siasatan”;

_(b)_ dengan menggantikan subseksyen (1) dengan subseksyen

yang berikut:

“(1) Jawatankuasa Tatatertib hendaklah, dalam masa
satu bulan pelantikannya, memulakan siasatannya
terhadap permohonan atau aduan bertulis itu dan
membuat dapatan dengan segera.”;

_(c) dengan memasukkan selepas subseksyen (1) subseksyen_

yang berikut:

“(1a) Jawatankuasa Tatatertib hendaklah menyimpan
suatu nota prosiding siasatan itu dan menyerahkan
dapatannya dan nota prosiding itu kepada Lembaga
Tatatertib.”;

_(d)_ dalam subseksyen (2), dengan menggantikan perkataan

“penyiasatan” di mana-mana jua terdapat dengan perkataan
“siasatan”; dan

_(e)_ dalam subseksyen (3)–

(i) dengan menggantikan perkataan “sah” di mana
mana jua terdapat dengan perkataan “munasabah”;
dan

(ii) dalam perenggan (a), dengan menggantikan perkataan

“penyiasatan” dengan perkataan “siasatan”.


-----

24 _Rang Undang-Undang_

**Pindaan seksyen 103c**

**15.** Seksyen 103c Akta ibu dipinda—

_(a)_ dalam nota bahu, dengan memasukkan selepas perkataan

“Dapatan” perkataan “dan syor”;

_(b)_ dalam subseksyen (1)—

(i) dengan menggantikan perkataan “Selepas mendengar

dan menyiasat apa-apa perkara yang dirujukkan
kepadanya” dengan perkataan “Apabila selesai
siasatan”;

(ii) dalam perenggan (a), dengan memasukkan selepas

perkataan “tatatertib” perkataan “dan bahawa
permohonan atau aduan itu ditolak”; dan

(iii) dengan menggantikan perenggan _(c)_ dengan

perenggan yang berikut:

“(c) bahawa sebab bagi tindakan tatatertib
wujud dan adalah cukup berat untuk mewajarkan
peguam bela dan peguam cara itu dikenakan
satu atau lebih penalti atau hukuman yang
berikut:

(i) teguran atau celaan;

(ii) pengenaan suatu denda tidak melebihi

lima puluh ribu ringgit;

(iii) penggantungan peguam bela dan peguam

cara itu daripada menjalankan amalan,
atau dalam hal seorang peguam asing,
syor kepada Majlis Peguam untuk
penggantungan pendaftaran, bagi suatu
tempoh tidak melebihi lima tahun
sebagaimana yang difikirkan patut
oleh Jawatankuasa Tatatertib dalam hal
keadaan itu; atau

(iv) pemotongan peguam bela dan peguam

cara itu daripada Daftarai atau dalam
hal seorang peguam asing, syor kepada
Majlis Peguam untuk pembatalan
pendaftaran peguam asing itu.”; dan


-----

_Profesion Undang-Undang (Pindaan)_ 25

_(c)_ dalam subseksyen (2), dengan menggantikan perkataan

“apa-apa jumlah wang yang didapati kena dibayar dan
terhutang kepada pengadu” dengan perkataan “wang
pengadu jika dibuktikan bahawa wang itu telah atau
sedang dipegang oleh peguam bela dan peguam cara
dalam kapasiti profesionalnya dan pengadu berhak kepada
pemulangan wang itu atau sebahagian daripada wang
itu”.

**Pindaan seksyen 103d**

**16. Seksyen 103d** Akta ibu dipinda—

_(a)_ dalam subseksyen (1), dengan memasukkan selepas

perkataan “syor Jawatankuasa Tatatertib itu” perkataan
“dan jika Lembaga Tatatertib menolak dapatan atau syor
Jawatankuasa Tatatertib, Lembaga Tatatertib hendaklah
merekodkan alasan bagi penolakan itu”;

_(b)_ dalam subseksyen (2), dengan menggantikan perkataan

“hukuman yang lebih berat” dengan perkataan “hukuman
atau penalti yang lebih berat atau lebih ringan”;

_(c)_ dalam subseksyen (4)—

(i) dengan memotong perkataan “di bawah subseksyen (2)

atau apa-apa perintah”; dan

(ii) dengan menggantikan perkataan “subseksyen (3)”

dengan perkataan “subseksyen (2) atau (3)”;
dan

_(d)_ dengan menggantikan subseksyen (5) dengan subseksyen

yang berikut:

“(5) Jika Lembaga Tatatertib membuat suatu perintah
bahawa peguam bela dan peguam cara itu hendaklah
membuat restitusi kepada pengadu, Lembaga Tatatertib
boleh menetapkan tempoh masa restitusi itu patut
dibuat.”.

**Pindaan seksyen 103e**

**17.** Seksyen 103e Akta ibu dipinda—

_(a)_ dalam nota bahu, dengan memasukkan sebelum perkataan

“keputusan” perkataan “perintah muktamad atau”;


-----

26 _Rang Undang-Undang_

_(b)_ dengan menggantikan subseksyen (1) dengan subseksyen

yang berikut:

“(1) Mana-mana pihak yang terkilan dengan perintah
muktamad atau keputusan yang dibuat oleh Lembaga
Tatatertib—

_(a)_ menurut subseksyen 94(4);

_(b)_ di bawah perenggan 100(1)(a), (3)(a) atau

subseksyen 100(7) atau (8); atau

_(c)_ di bawah seksyen 103d,

hendaklah mempunyai hak untuk merayu kepada

Mahkamah Tinggi dalam masa satu bulan dari penerimaan
pemberitahuan perintah atau keputusan itu.”; dan

_(c)_ dengan memotong subseksyen (2), (3) dan (8).

**Seksyen baru 103ea dan 103eb**

**18.** Akta ibu dipinda dengan memasukkan selepas seksyen 103e
seksyen yang berikut:

“Bantahan terhadap mana-mana keputusan, dsb., selain

**perintah atau keputusan muktamad yang dibuat oleh**
**Lembaga Tatatertib**

**103ea.** (1) Jika suatu pihak terkilan dengan mana-mana
keputusan, perintah, peraturan atau arahan Jawatankuasa
Tatatertib atau Lembaga Tatatertib, selain suatu perintah atau
keputusan muktamad yang dibuat oleh Lembaga Tatatertib
yang disebut dalam seksyen 103e, pihak yang terkilan itu
boleh memfailkan bantahan secara bertulis berkenaan dengan
mana-mana keputusan, perintah, peraturan atau arahan itu
kepada Jawatankuasa Tatatertib atau Lembaga Tatatertib,
mengikut mana-mana yang berkenaan, dalam masa empat
belas hari dari tarikh diberitahu dengan sewajarnya keputusan,
perintah, peraturan atau arahan itu.

(2) Jika bantahan yang dibangkitkan adalah berkenaan dengan
keanggotaan atau penyertaan mana-mana ahli Jawatankuasa
Tatatertib atau Lembaga Tatatertib, mengikut mana-mana
yang berkenaan, dalam mesyuarat, prosiding atau siasatan


-----

_Profesion Undang-Undang (Pindaan)_ 27

di hadapan Jawatankuasa Tatatertib atau Lembaga Tatatertib,
tatacara untuk menguruskan bantahan itu adalah sebagaimana
yang dinyatakan dalam kaedah-kaedah yang dibuat di bawah
Bahagian ini.

(3) Selepas bantahan yang disebut dalam subseksyen (2)
diuruskan, Jawatankuasa Tatatertib atau Lembaga Tatatertib,
mengikut mana-mana yang berkenaan, hendaklah meneruskan
siasatan atau prosiding itu hingga ia selesai.

(4) Jika bantahan yang dibangkitkan tidak berkaitan dengan
perkara yang disebut dalam subseksyen (2), Jawatankuasa
Tatatertib atau Lembaga Tatatertib, mengikut mana-mana
yang berkenaan—

_(a)_ hendaklah membuat apa-apa keputusan, perintah,

peraturan atau arahan ke atas bantahan itu sebagaimana
yang difikirkannya adil; dan

_(b)_ hendaklah meneruskan siasatan atau prosiding itu

sehingga ia selesai;

(5) Jika siasatan atau prosiding yang disebut dalam

subseksyen (3) dan perenggan (4)(b)—

_(a)_ adalah di hadapan Jawatankuasa Tatatertib, selepas

selesai siasatan atau prosiding itu, Jawatankuasa
Tatatertib hendaklah membuat syor kepada Lembaga
Tatatertib menurut seksyen 103c; atau

_(b)_ adalah di hadapan Lembaga Tatatertib, selepas selesai

siasatan atau prosiding itu, Lembaga Tatatertib
hendaklah membuat perintah atau keputusan menurut
seksyen 103d.

(6) Perintah atau keputusan Lembaga Tatatertib di bawah
perenggan (5)(b) hendaklah tidak berkuat kuasa selama tiga
puluh hari dari tarikh perintah atau keputusan itu atau bagi
apa-apa tempoh yang dibenarkan oleh Mahkamah untuk
membolehkan pihak yang terkilan memohon kepada Mahkamah
untuk suatu semakan.

(7) Jika pihak yang terkilan tidak memohon suatu semakan,
perintah atau keputusan Lembaga Tatatertib hendaklah mula
berkuat kuasa sebaik sahaja tamat tempoh tiga puluh hari.


-----

28 _Rang Undang-Undang_

(8) Tiada apa-apa jua dalam seksyen ini yang menghalang
pihak yang terkilan daripada membangkitkan apa-apa bantahan
di bawah seksyen ini sebagai alasan dalam rayuan yang
difailkan olehnya di bawah seksyen 103e.

**Kos terhadap permohonan atau aduan yang remeh atau**
**menyusahkan**

**103eb. (1) Jika Lembaga Tatatertib—**

_(a)_ menentukan bahawa permohonan atau aduan ditolak di

bawah perenggan 100(1)(a) atau (3)(a) atau subseksyen
103d(1); dan

_(b)_ selanjutnya merekodkan pendapat bahawa permohonan

atau aduan itu remeh atau menyusahkan,

peguam bela dan peguam cara boleh, melalui saman pemula
yang didengar di hadapan seorang hakim, meminta supaya
Mahkamah memerintahkan kos permohonan atau aduan
hendaklah dibayar oleh orang yang membuat permohonan
atau aduan itu.

(2) Selepas mendengar saman itu, Mahkamah boleh

menentukan jumlah kos, dan boleh memerintahkan supaya
kos itu atau mana-mana bahagian daripada kos itu hendaklah
dibayar oleh orang itu.

(3) Apa-apa perintah yang dibuat oleh Mahkamah menurut
seksyen ini boleh dilaksanakan dengan cara yang sama
sebagaimana apa-apa perintah kos yang lain yang dibuat
dalam prosiding Mahkamah.”.

**Pindaan seksyen 105**

**19.** Perenggan 105(5)(b) Akta ibu dipinda dalam teks bahasa
Inggeris dengan memotong perkataan “or investigation”.

**Pindaan seksyen 107**

**20.** Seksyen 107 Akta ibu dipinda—

_(a)_ dengan memotong subseksyen (4); dan


-----

_Profesion Undang-Undang (Pindaan)_ 29

_(b)_ dengan menggantikan subseksyen (5) dengan subseksyen

yang berikut:

“(5) Apa-apa rayuan terhadap keputusan Mahkamah
Tinggi hendaklah dibuat kepada Mahkamah Rayuan
dan kemudiannya kepada Mahkamah Persekutuan.”.

**Peruntukan kecualian dan peralihan**

**21.** (1) Pengerusi dan ahli Lembaga Tatatertib yang dilantik
sebaik sebelum permulaan kuat kuasa Akta ini hendaklah, pada
permulaan kuat kuasa Akta ini, pelantikan mereka akan berterusan
sehingga tamat tempoh pelantikan atau 5 Julai 2013, mengikut
mana-mana yang lebih awal.

(2) Tempoh pelantikan dahulu Pengerusi dan ahli Lembaga
Tatatertib yang dilantik sebelum permulaan kuat kuasa Akta ini
hendaklah tidak diambil kira bagi maksud pengiraan had tempoh
pelantikan di bawah Akta ini.

(3) Jika pada tarikh permulaan kuat kuasa Akta ini rayuan di
bawah seksyen 103e belum selesai di hadapan Mahkamah Tinggi,
Mahkamah Rayuan atau Mahkamah Persekutuan, mengikut manamana yang berkenaan, prosiding itu hendaklah diteruskan di bawah
dan dengan mematuhi peruntukan seksyen 103e sebagaimana yang
dipinda oleh Akta ini; tetapi jika pada permulaan kuat kuasa
Akta ini mana-mana rayuan sedang didengar tetapi tiada perintah
atau keputusan telah dibuat mengenai rayuan itu, prosiding itu
hendaklah diteruskan di bawah peruntukan Akta ibu yang terpakai
bagi prosiding itu sebaik sebelum tarikh permulaan kuat kuasa
Akta ini.

(4) Jika pada tarikh permulaan kuat kuasa Akta ini, prosiding
tatatertib masih belum selesai di hadapan Lembaga Tatatertib,
prosiding itu hendaklah diteruskan di bawah peruntukan Akta ibu
yang terpakai bagi prosiding itu sebaik sebelum tarikh permulaan
kuat kuasa Akta ini dan Lembaga Tatatertib boleh membuat apaapa perintah atau keputusan sebagaimana yang boleh dibuat oleh
Lembaga Tatatertib di bawah kuasa yang terletak hak padanya di
bawah Akta ibu sebaik sebelum permulaan kuat kuasa Akta ini.


-----

30 _Rang Undang-Undang_

(5) Apa-apa permohonan atau aduan bertulis berkenaan dengan
kelakuan mana-mana peguam bela dan peguam cara atau manamana pelatih yang dirujukkan kepada Lembaga Tatatertib sebelum
tarikh permulaan kuat kuasa Akta ini hendaklah diuruskan di
bawah peruntukan Akta ibu yang terpakai bagi prosiding tatatertib
sebaik sebelum tarikh permulaan kuat kuasa Akta ini.

HURAIAN

Rang Undang-Undang ini bertujuan untuk meminda Akta Profesion UndangUndang 1976 (“Akta 166”).

2. _Fasal 1 mengadakan peruntukan bagi tajuk ringkas dan permulaan kuat_
kuasa Akta yang dicadangkan.

3. _Fasal 2 bertujuan untuk memotong subseksyen 13(5) Akta 166 kerana ia_
tidak lagi relevan. Ini kerana tempoh masa seseorang pegawai perlu berkhidmat
dalam Perkhidmatan Kehakiman dan Perundangan untuk dikecualikan daripada
menjalani apa-apa tempoh latihan bagi maksud diterima masuk sebagai peguam
bela dan peguam cara telah dikurangkan kepada sekurang-kurangnya satu
tahun.

4. _Fasal 3 bertujuan untuk meminda seksyen 37 Akta untuk menjelaskan_
kepada peguam asing apa yang boleh atau tidak boleh mereka lakukan. Secara
amnya, pindaan yang dicadangkan bertujuan untuk memperuntukkan kesalahan
bagi seorang peguam asing yang tidak bermaksud untuk menjalankan amalan
dalam suatu perkongsian antarabangsa, firma guaman asing berkelayakan atau
firma guaman Malaysia tetapi boleh terbang masuk dan keluar negara dan
secara langsung atau tidak langsung, melakukan atau memujuk rayu hak untuk
melakukan apa-apa perbuatan yang lazimnya dalam fungsi atau tanggungjawab
seorang peguam bela dan peguam cara, termasuklah tetapi tidak terhad kepada
memberi nasihat tentang undang-undang (sama ada undang-undang Malaysia
atau selainnya).

5. _Fasal 4 bertujuan untuk memasukkan Bahagian baru IVa_ untuk meliberalisasikan
profesion undang-undang di Malaysia. Secara amnya, tujuan liberalisasi ini
adalah untuk memajukan Malaysia menjadi hab kewangan Islam antarabangsa
dan untuk mengembangkan kerja, kepakaran dan pengkhususan profesion undangundang di Malaysia. Pindaan kepada Akta 166 dengan memasukkan Bahagian
baru IVa akan membolehkan firma guaman asing untuk menjalankan amalan
di Malaysia dalam bidang amalan yang dibenarkan melalui lesen perkongsian
antarabangsa atau firma guaman asing berkelayakan. Firma guaman tempatan
juga akan dibenarkan untuk mengguna khidmat peguam asing tertakluk kepada
syarat-syarat tertentu.


-----

_Profesion Undang-Undang (Pindaan)_ 31

6. _Fasal 5 bertujuan untuk meminda seksyen 76 Akta 166 terutamanya untuk_
menggantikan perkataan “kerahsiaan” dengan perkataan “sulit”. Perkataan
“kerahsiaan” tidak sesuai pada masa kini yang memberi penekanan kepada
ketelusan. Hal sulit yang dikehendaki untuk dikekalkan dalam seksyen ini hanya
terhad kepada pertimbangtelitian oleh Lembaga Kelayakan Profesion UndangUndang, Majlis Peguam, dsb., yang menerangkan sebab bagi penggantian
perkataan “prosiding atau perkara” dalam subseksyen (2) dan (3).

7. _Fasal 6 bertujuan untuk meminda subseksyen 80(8_ a) Akta untuk
membolehkan bunga, dividen dan pertambahan modal lain yang berbangkit
daripada Kumpulan Wang Pampasan disalurkan kepada suatu kumpulan wang
yang ditubuhkan bagi maksud mengadakan bantuan guaman.

8. _Fasal 7 bertujuan untuk memasukkan seksyen baru 92a ke dalam Akta._
Seksyen baru 92a yang dicadangkan akan menjadikan peguam asing yang
berdaftar tertakluk kepada kawalan Lembaga Tatatertib bagi maksud semua
tindakan tatatertib di bawah Bahagian VII Akta.

9. _Fasal 8 bertujuan untuk meminda seksyen 93 Akta 166. Peruntukan sekarang_
membolehkan Pengerusi Lembaga Tatatertib dilantik dari kalangan hakim yang
sedang berkhidmat atau telah bersara bagi suatu tempoh yang tidak terbatas.
Cadangan pindaan kepada subseksyen (3) bertujuan untuk tidak membenarkan
pelantikan Pengerusi dari kalangan hakim yang sedang berkhidmat. Tempoh
jawatannya dicadangkan untuk dihadkan kepada maksimum tiga penggal atau
enam tahun. Berbangkit daripada cadangan bahawa pelantikan Pengerusi hanya
dibuat dari kalangan hakim yang telah bersara, subseksyen (3a) dicadangkan
untuk dipotong.

Tempoh jawatan ahli Lembaga Tatatertib yang lain juga dihadkan kepada

suatu tempoh maksimum dua penggal atau empat tahun sahaja. Selain itu, untuk
menjadikan selaras dengan kehendak bagi pelantikan Pengerusi, dicadangkan
bahawa kehendak untuk mempunyai pengalaman tidak kurang daripada lima
belas tahun bagi ahli Lembaga Tatatertib yang lain dikurangkan kepada sepuluh
tahun.

Pindaan yang dicadangkan kepada subseksyen (4a) akan membenarkan

hanya Yang Dipertua Bar Malaysia untuk mempengerusikan apa-apa mesyuarat
Lembaga Tatatertib dan mengecualikan wakilnya. Seksyen (4b) dan (4c) digubal
semula bagi maksud kejelasan.

10. _Fasal 9_ bertujuan untuk meminda seksyen 94 Akta 166. Pindaan yang
dicadangkan kepada subseksyen (2) perlu supaya selaras dengan pindaan yang
dicadangkan kepada subseksyen 100(7) yang membenarkan Lembaga Tatatertib
untuk mengenakan satu atau lebih penalti atau hukuman yang disebut di situ.
Subseksyen baru (4a) yang dicadangkan memperuntukkan bahawa seseorang
peguam asing yang berdaftar di bawah seksyen 40j adalah _mutatis mutandis_
tertakluk kepada kawalan yang sama oleh Lembaga Tatatertib sebagaimana
menurut seksyen 94 dilaksanakan ke atas seorang peguam bela dan peguam
cara dan mana-mana peguam asing yang melakukan apa-apa salah laku boleh
digantung, bagi apa-apa tempoh tidak melebihi lima tahun, atau dibatalkan
pendaftarannya atau ditegur atau dicela atau diperintahkan untuk membayar
denda, mengikut mana-mana yang berkenaan. Pindaan yang dicadangkan kepada


-----

32 _Rang Undang-Undang_

subseksyen (5) akan melarang pelatih yang tertakluk kepada apa-apa prosiding
tatatertib daripada meneruskan dengan petisyennya bagi diterima masuk bagi
sesuatu tempoh masa. Subseksyen (6) baru yang dicadangkan akan termasuk
seseorang yang telah menyempurnakan tempoh latihan yang ditetapkan tetapi
belum diterima masuk sebagai seorang peguam bela dan peguam cara.

11. _Fasal 10 bertujuan untuk meminda seksyen 99 Akta 166. Melalui seksyen_

baru (3a) yang dicadangkan apa-apa aduan yang dibuat terhadap mana-mana
peguam bela dan peguam cara adalah tertakluk kepada suatu had masa enam
tahun dari tarikh kausa tindakan untuk membuat aduan terakru, kecuali bagi
kes yang melibatkan fraud. Dalam hal fraud, had masa tidak bermula sehingga
pengadu telah mengetahui fraud itu atau boleh dengan usaha yang munasabah
mengetahuinya. Subseksyen baru (6) yang dicadangkan memperuntukkan
bahawa bagi maksud seksyen 99, “firma guaman” termasuk suatu perkongsian
antarabangsa atau firma guaman asing berkelayakan yang dilesenkan di bawah
Bahagian IVa.

12. _Fasal 11 bertujuan untuk menggantikan seksyen 100 Akta 166. Peruntukan_

sedia ada yang berhubungan dengan pengurusan aduan secara ringkas oleh
Lembaga Tatatertib telah diubah suai, digubal, disusun dan dinomborkan
semula dalam seksyen menggantikan ini bagi maksud kejelasan dan keselarasan.
Persetujuan peguam bela dan peguam cara adalah prasyarat sebelum tatacara
ini diambil.

Denda yang akan dikenakan di bawah tatacara ringkas ini dicadangkan

supaya dinyatakan dan dikenakan tidak melebihi lima ribu ringgit sebagaimana
yang dicadangkan dalam perenggan (7)(b). Dicadangkan juga bahawa kuasa
Lembaga Tatatertib untuk memerintahkan restitusi hanya terbatas kepada hal
perkara yang terhad sebagaimana yang diperuntukkan dalam subseksyen (8).

13. _Fasal 12 bertujuan untuk meminda seksyen 103 Akta 166 untuk memberi_

Lembaga Tatatertib budi bicara untuk melanjutkan masa bagi bayaran denda
atau jumlah wang bagi restitusi. Bayaran mestilah dibuat kepada Bar Malaysia
dan bukannya kepada Lembaga Tatatertib.

14. _Fasal 13 dan 14 bertujuan untuk meminda seksyen 103a dan 103b Akta 166_

masing-masing. Pada asasnya, pindaan yang dicadangkan adalah bagi maksud
menjelaskan, menyelaraskan dan menambah baik peruntukan yang berhubungan
dengan Jawatankuasa Tatatertib dan siasatan yang dijalankan olehnya.

15. _Fasal 15 bertujuan untuk meminda seksyen 103c_ Akta 166, juga bertujuan

untuk menambah baik peruntukan yang berhubungan dengan dapatan dan syor
oleh Jawatankuasa Tatatertib.

16. _Fasal 16_ bertujuan untuk meminda seksyen 103d Akta 166. Pindaan

yang dicadangkan juga bertujuan untuk menambah baik peruntukan yang
sedia ada dan untuk menjadikannya selari dengan peruntukan lain Akta yang
dicadangkan. Dicadangkan bahawa Lembaga Tatatertib hendaklah merekodkan
alasan bagi menolak dapatan atau syor Jawatankuasa Tatatertib. Memandangkan
peruntukan yang sedia ada hanya memberi kuasa kepada Lembaga Tatatertib
untuk mengenakan penalti yang lebih berat daripada yang disyorkan oleh
Jawatankuasa Tatatertib, dicadangkan bahawa Lembaga Tatatertib juga diberi
kuasa untuk mengenakan penalti yang lebih ringan.


-----

_Profesion Undang-Undang (Pindaan)_ 33

17. _Fasal 17 bertujuan untuk meminda seksyen 103e Akta 166 berhubung_

dengan rayuan. Hak untuk merayu, yang masih dihadkan kepada perintah
atau keputusan muktamad Lembaga Tatatertib, dicadangkan untuk diperluas
kepada perintah yang dibuat di bawah subseksyen 94(4). Melalui cadangan
pemotongan subseksyen (2), larangan ke atas semakan kehakiman terhadap
apa-apa keputusan atau perintah Lembaga Tatatertib dikeluarkan. Subseksyen (3)
dicadangkan untuk dipotong memandangkan pendengaran di Mahkamah Tinggi
adalah di hadapan seorang Hakim. Subseksyen (8) yang berhubungan dengan
hak Lembaga Tatatertib untuk hadir dan bercakap di Mahkamah Tinggi dan
Mahkamah rayuan dalam mana-mana rayuan juga dicadangkan untuk dipotong
kerana tidak wajar bagi suatu badan pemutus untuk terlibat dalam litigasi
berkenaan dengan keputusannya sendiri.

18. _Fasal 18 bertujuan untuk memasukkan seksyen baru 103ea_ dan 103eb

ke dalam Akta 166. Cabaran lazim kepada prosiding tatatertib dalam bentuk
permohonan interlokutari semasa penjalanan sesuatu siasatan mempunyai
kecenderungan untuk menjejaskan hak pengadu untuk mendapatkan tebus
rugi di sisi undang-undang. Perlindungan hak asasi bagi semakan kehakiman
melalui pemotongan subseksyen 103e(2) dalam fasal 17 perlu diimbangi dengan
kepentingan pengadu dan orang awam keseluruhannya. Terdapat kebimbangan
yang dalam bahawa proses semakan kehakiman boleh disalahgunakan, sematamata untuk melengahkan siasatan atau menghalang siasatan daripada dimulakan
sama sekali. Seksyen baru 103ea dimasukkan untuk menangani secara khusus
peruntukan yang berhubungan dengan tatacara cabaran domestik. Suatu
mekanisme diwujudkan untuk mengimbangi dua faktor yang berlawanan ini
untuk memastikan siasatan diselesaikan dengan segera oleh Jawatankuasa
Tatatertib dan Lembaga Tatatertib. Ia menggariskan pelbagai langkah yang
perlu dipatuhi apabila sesuatu bantahan dibangkitkan pada mana-mana peringkat
siasatan di hadapan dua entiti ini. Pihak yang terkilan mempunyai akses kepada
semakan kehakiman terhadap sesuatu bantahan yang dibangkitkan hanya apabila
Lembaga Tatatertib telah membuat perintah atau keputusan muktamadnya ke
atas sesuatu aduan.

Seksyen baru 103eb mengadakan peruntukan bagi kos yang boleh diperintahkan

oleh Mahkamah jika permohonan atau aduan didapati remeh dan menyusahkan
oleh Lembaga Tatatertib semasa menolak permohonan atau aduan itu. Ini
adalah untuk menghalang mana-mana pihak daripada membuat aduan yang
tidak berasas atau tanpa alasan, yang menyebabkan kesusahan dan keaiban
yang tidak perlu kepada anggota profesion undang-undang.

19. _Fasal 20_ bertujuan untuk meminda seksyen 107 Akta 166 untuk

memperuntukkan bahawa pendengaran di hadapan Mahkamah Tinggi hendaklah
di hadapan seorang Hakim, dan untuk meminda subseksyen (5) untuk
menjadikannya selaras dengan perkataan dalam subseksyen 103e(5).

20. _Fasal 21 mengandungi peruntukan kecualian dan peralihan kepada_

tempoh jawatan Pengerusi dan ahli Lembaga Tatatertib yang dilantik sebelum
permulaan kuat kuasa Akta yang dicadangkan. Fasal ini juga memperuntukkan
bagi peruntukan peralihan prosiding tatatertib yang belum selesai di hadapan
Lembaga Tatatertib dan rayuan tatatertib menurut seksyen 103e sebelum
permulaan kuat kuasa Akta yang dicadangkan.


-----

34 _Rang Undang-Undang_

21. Pindaan lain yang tidak diperkatakan secara khusus dalam Huraian ini

merupakan pindaan yang kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan tambahan.

[PN(U[2])2592; PN(U[2])2709/IV]


-----

