---
Year: 2012
Bill: D.R.26/2012 - Rang Undang-Undang Umur Persaraan Minimum 2012 (Lulus)
Title: D.R.26/2012 - Rang Undang-Undang Umur Persaraan Minimum 2012 (Lulus)
Download URL: https://www.parlimen.gov.my/files/billindex/pdf/2012/DR262012.pdf
URL: https://www.parlimen.gov.my/files/billindex/pdf/2012/DR262012.pdf
---
---
Reading:
D.R.26/2012
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:27/06/2012
Dibentang Oleh:YB Senator Dato Maznah Mazlan, Timbalan Menteri Sumber Manusia
---

_Umur Persaraan Minimum_ 1

**D.R. 26/2012**

RANG UNDANG-UNDANG UMUR PERSARAAN

MINIMUM 2012

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Ketidakpakaian

3. Tafsiran

Bahagian II

UMUR PERSARAAN MINIMUM

4. Umur persaraan minimum

5. Persaraan pramasa

6. Persaraan pilihan

7. Ketidaksahan terma kontrak perkhidmatan dan perjanjian kolektif

Bahagian III

ADUAN DAN SIASATAN

8. Kuasa Ketua Pengarah untuk menyiasat aduan

9. Rujukan kepada Mahkamah Tinggi bagi persoalan undang-undang

10. Rayuan

11. Ketidakpatuhan kepada arahan Ketua Pengarah

Bahagian IV

PENYIASATAN DAN PENGUATKUASAAN

12. Kuasa Ketua Pengarah

13. Kuasa untuk menghendaki kehadiran orang yang mempunyai pengetahuan
tentang kes

14. Kuasa untuk menghendaki pengemukaan dokumen


-----

_Rang Undang-Undang_

Bahagian V

AM

_Fasal_

15. Pelaksanaan kuasa Ketua Pengarah oleh pegawai tenaga kerja

16. Pendakwaan

17. Pengkompaunan kesalahan

18. Pengecualian

19. Kuasa untuk membuat peraturan-peraturan

Jadual


-----

_Umur Persaraan Minimum_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi umur persaraan
minimum dan bagi apa-apa perkara yang berhubungan
dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1. (1)** Akta ini bolehlah dinamakan Akta Umur Persaraan
Minimum 2012.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta dan Menteri_
boleh menetapkan tarikh yang berlainan bagi permulaan kuat
kuasa peruntukan yang berlainan dalam Akta ini.

**Ketidakpakaian**

**2. (1) Akta ini tidak terpakai bagi orang yang dinyatakan dalam**
Jadual.

(2) Menteri boleh, melalui perintah yang disiarkan dalam
_Warta,_ meminda Jadual.


-----

4 _Rang Undang-Undang_

**Tafsiran**

**3. Dalam Akta ini, melainkan jika konteksnya menghendaki**
makna yang lain—

“ditetapkan” ertinya ditetapkan melalui peraturan-peraturan;

“Ketua Pengarah” ertinya—

_(a) berkenaan dengan Semenanjung Malaysia, Ketua Pengarah_

Tenaga Kerja yang dilantik di bawah subseksyen 3(1)
Akta Kerja 1955 [Akta 265];

_(b) berkenaan dengan Sabah, Pengarah Tenaga Kerja yang_

dilantik di bawah subseksyen 3(1) Ordinan Buruh Sabah

[Sabah Bab 67]; dan

_(c) berkenaan dengan Sarawak, Pengarah Tenaga Kerja yang_

dilantik di bawah subseksyen 3(1) Ordinan Buruh Sarawak

[Sarawak Bab 76];

“kontrak perkhidmatan” ertinya mana-mana perjanjian, sama
ada secara lisan atau bertulis, dan sama ada secara nyata atau
tersirat, yang menurutnya seseorang bersetuju untuk mengambil
kerja seorang yang lain sebagai pekerja dan orang yang lain itu
bersetuju untuk berkhidmat dengan majikannya sebagai pekerja;

“majikan” ertinya mana-mana orang yang membuat kontrak
perkhidmatan untuk mengambil kerja seorang yang lain sebagai
pekerja dan termasuk ejen, pengurus atau faktor bagi orang yang
mula-mula disebut itu;

“Menteri” ertinya Menteri yang dipertanggungkan dengan
tanggungjawab bagi sumber manusia;

“pegawai tenaga kerja” ertinya pegawai yang dilantik di bawah
subseksyen 3(2) Akta Kerja 1955, subseksyen 3(1a) Ordinan
Buruh Sabah atau subseksyen 3(1a) Ordinan Buruh Sarawak;

“pekerja” ertinya mana-mana orang yang membuat, dan bekerja
di bawah, suatu kontrak perkhidmatan dengan seorang majikan
tanpa mengira gajinya tetapi tidak termasuk orang yang dinyatakan
dalam Jadual;


-----

_Umur Persaraan Minimum_ 5

“perjanjian kolektif” mempunyai erti yang sama yang diberikan
kepadanya dalam seksyen 2 Akta Perhubungan Perusahaan 1967

[Akta 177];

“persaraan” ertinya penamatan sesuatu kontrak perkhidmatan
seseorang pekerja atas alasan umur;

“persaraan pramasa” ertinya persaraan yang tidak mengikut
seksyen 5;

“umur persaraan minimum” ertinya umur persaraan yang
diperuntukkan di bawah subseksyen 4(1) dan jika Menteri
menetapkan suatu umur persaraan minimum yang lebih tinggi
di bawah subseksyen 4(2), umur persaraan minimum yang lebih
tinggi itu.

Bahagian II

UMUR PERSARAAN MINIMUM

**Umur persaraan minimum**

**4.** (1) Walau apa-apa pun undang-undang bertulis lain, umur
persaraan minimum seseorang pekerja adalah apabila pekerja itu
mencapai umur enam puluh tahun.

(2) Menteri boleh, melalui pemberitahuan dalam _Warta,_
menetapkan umur persaraan minimum yang lebih tinggi daripada
umur persaraan yang diperuntukkan di bawah subseksyen (1).

(3) Apabila Menteri menetapkan umur persaraan minimum yang
lebih tinggi di bawah subseksyen (2), umur persaraan minimum
yang ditetapkan itu hendaklah menggantikan umur persaraan
minimum yang diperuntukkan di bawah subseksyen (1).

**Persaraan pramasa**

**5. (1) Seseorang majikan tidak boleh membersarakan secara**
pramasa seseorang pekerja sebelum pekerja itu mencapai umur
persaraan minimum.


-----

6 _Rang Undang-Undang_

(2) Seseorang majikan yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi sepuluh ribu ringgit.

(3) Suatu persaraan pramasa tidak termasuk suatu persaraan
pilihan di bawah seksyen 6 dan penamatan kontrak perkhidmatan
atas apa-apa sebab selain daripada atas alasan umur.

**Persaraan pilihan**

**6.** Walau apa pun umur persaraan minimum, seseorang pekerja boleh
bersara apabila mencapai umur persaraan pilihan yang dipersetujui
dalam kontrak perkhidmatan atau perjanjian kolektif.

**Ketidaksahan terma kontrak perkhidmatan dan perjanjian**
**kolektif**

**7.** (1) Apa-apa umur persaraan dalam sesuatu kontrak perkhidmatan
atau perjanjian kolektif yang dibuat sebelum, pada atau selepas
tarikh permulaan kuat kuasa Akta ini yang lebih rendah daripada
umur persaraan minimum yang diperuntukkan di bawah Akta
ini hendaklah disifatkan sebagai terbatal dan digantikan dengan
umur persaraan minimum yang telah diperuntukkan di bawah
Akta ini.

(2) Mana-mana terma dalam sesuatu kontrak perkhidmatan
atau perjanjian kolektif yang berhubungan dengan umur persaraan
hendaklah terbatal jika terma itu mengecualikan atau mengehadkan
kuat kuasa mana-mana peruntukan Akta ini.

Bahagian III

ADUAN DAN SIASATAN

**Kuasa Ketua Pengarah untuk menyiasat aduan**

**8.** (1) Seseorang pekerja yang telah dibersarakan secara pramasa
oleh majikannya mempunyai pilihan untuk mengadu secara bertulis
kepada Ketua Pengarah dalam tempoh enam puluh hari dari tarikh
persaraan itu.


-----

_Umur Persaraan Minimum_ 7

(2) Jika seseorang pekerja memilih untuk membuat suatu
aduan kepada Ketua Pengarah di bawah subseksyen (1), pekerja
itu tidak boleh membuat representasi di bawah seksyen 20 Akta
Perhubungan Perusahaan 1967 sehingga aduannya kepada Ketua
Pengarah di bawah seksyen ini telah diselesaikan.

(3) Jika seseorang pekerja telah membuat representasi di bawah
seksyen 20 Akta Perhubungan Perusahaan 1967 dan juga membuat
aduan di bawah subseksyen (1), Ketua Pengarah tidak boleh
menjalankan siasatan terhadap aduan yang dibuat oleh pekerja
itu.

(4) Tertakluk kepada subseksyen (3), Ketua Pengarah boleh
menjalankan suatu siasatan, mengikut cara yang ditetapkan oleh
Menteri, untuk menentukan sama ada terdapat keterangan _prima_
_facie bahawa seseorang pekerja telah dibersarakan secara pramasa_
oleh majikannya.

(5) Selepas suatu siasatan di bawah subseksyen (4), jika Ketua
Pengarah—

_(a) berpuas hati bahawa aduan oleh seseorang pekerja adalah_

tidak berasas, Ketua Pengarah hendaklah menolak aduan
itu; atau

_(b) berpuas hati bahawa pekerja itu telah dibersarakan_

secara pramasa oleh majikannya, Ketua Pengarah boleh
mengarahkan majikan itu—

(i) supaya mengembalikan semula pekerja itu kepada

pekerjaan asalnya dan membayar pekerja itu apaapa tunggakan gaji yang dikira dari tarikh pekerja
itu telah dibersarakan secara pramasa sehingga
tarikh pengembalian semula kerja itu; atau

(ii) supaya membayar pekerja itu pampasan sebagai ganti

pengembalian semula kerja yang tidak melebihi
amaun keseluruhan gaji pekerja itu yang dikira
dari tarikh pekerja itu telah dibersarakan secara
pramasa sehingga tarikh pekerja itu mencapai
umur persaraan minimum.

(6) Walau apa pun subseksyen (2) dan apa-apa had masa yang
diperuntukkan di bawah subseksyen 20(1a) Akta Perhubungan
Perusahaan 1967, seseorang pekerja boleh membuat representasi
di bawah seksyen 20 Akta Perhubungan Perusahaan 1967 jika
Ketua Pengarah menolak aduannya di bawah perenggan (5)(a), dan


-----

8 _Rang Undang-Undang_

representasi itu hendaklah dibuat dalam tempoh tiga puluh hari
selepas penolakan aduan di bawah perenggan (5)(a) disampaikan
kepada pekerja itu.

(7) Jika seseorang pekerja telah membuat representasi di bawah
seksyen 20 Akta Perhubungan Perusahaan 1967 selepas aduannya
ditolak di bawah perenggan (5)(a), pekerja itu tidak berhak untuk
merayu di bawah seksyen 9 Akta ini, terhadap penolakan aduannya
oleh Ketua Pengarah.

(8) Jika Ketua Pengarah telah membuat suatu arahan di bawah
perenggan (5)(b), seseorang pekerja tidak berhak untuk mendapat
apa-apa remedi lain bagi pembuangan kerja tanpa sebab dan alasan
yang adil di bawah Akta Perhubungan Perusahaan 1967.

(9) Bagi maksud seksyen ini, “gaji”—

_(a) bagi pekerja yang dinyatakan dalam Jadual Pertama_

kepada Akta Kerja 1955, dalam Jadual kepada Ordinan
Buruh Sabah atau dalam Jadual kepada Ordinan Buruh
Sarawak, mempunyai erti yang diberikan masing-masing
kepadanya dalam seksyen 2 Akta Kerja 1955, seksyen 2
Ordinan Buruh Sabah atau seksyen 2 Ordinan Buruh
Sarawak; dan

_(b)_ bagi pekerja yang tidak dinyatakan dalam Jadual Pertama

kepada Akta Kerja 1955, dalam Jadual kepada Ordinan
Buruh Sabah atau dalam Jadual kepada Ordinan Buruh
Sarawak, ertinya kadar gaji yang dipersetujui dalam
kontrak perkhidmatannya.

**Rujukan kepada Mahkamah Tinggi bagi persoalan undang-**
**undang**

**9.** (1) Dalam mana-mana siasatan di bawah subseksyen 8(4),
Ketua Pengarah boleh, jika difikirkannya patut, merujuk apaapa persoalan undang-undang bagi keputusan Hakim Mahkamah
Tinggi dan jika Ketua Pengarah berbuat sedemikian dia hendaklah
membuat keputusan dalam siasatan itu selaras dengan keputusan
Hakim Mahkamah Tinggi.

(2) Sesuatu rayuan ke atas mana-mana keputusan Hakim
Mahkamah Tinggi di bawah subseksyen (1) hendaklah dibuat
kepada Mahkamah Rayuan.


-----

_Umur Persaraan Minimum_ 9

**Rayuan**

**10.** (1) Seseorang yang tidak berpuas hati dengan keputusan
Ketua Pengarah di bawah subseksyen 8(5) boleh merayu kepada
Mahkamah Tinggi.

(2) Tertakluk kepada mana-mana kaedah-kaedah yang dibuat di
bawah seksyen 4 Akta Kaedah-Kaedah Mahkamah Rendah 1955

[Akta 55], tatacara dalam sesuatu rayuan ke Mahkamah Tinggi
adalah tatacara dalam rayuan sivil daripada Mahkamah Sesyen
dengan pengubahsuaian mengikut kehendak keadaan.

**Ketidakpatuhan kepada arahan Ketua Pengarah**

**11.** (1) Seseorang majikan yang tidak mematuhi arahan Ketua
Pengarah di bawah perenggan 8(5)(b) melakukan suatu kesalahan
dan boleh, apabila disabitkan, didenda tidak melebihi sepuluh
ribu ringgit.

(2) Jika seseorang majikan telah disabitkan dengan suatu
kesalahan di bawah subseksyen (1), mahkamah yang di hadapannya
majikan itu disabitkan boleh memerintahkan majikan itu membayar
pekerja itu jumlah yang diarahkan oleh Ketua Pengarah supaya
dibayar di bawah perenggan 8(5)(b).

(3) Jika majikan tidak mematuhi perintah yang dibuat di bawah
subseksyen (2), mahkamah boleh, atas permohonan seseorang
pekerja, mengeluarkan suatu waran untuk melevi harta majikan
itu bagi mendapatkan amaun yang diperintahkan supaya dibayar
di bawah subseksyen (2) dengan cara yang berikut:

_(a)_ secara distres dan penjualan harta majikan itu mengikut

tatacara pelaksanaan yang sama di bawah KaedahKaedah Mahkamah Rendah 1980 [P.U. (A) 328/1980]
dan pelaksanaan ini hendaklah terpakai mutatis mutandis
walau apa pun amaun yang diperintahkan untuk dibayar;
atau

_(b) mengikut cara yang sama seperti suatu denda sebagaimana_

yang diperuntukkan di bawah seksyen 283 Kanun Tatacara
Jenayah [Akta 593].


-----

10 _Rang Undang-Undang_

Bahagian IV

PENYIASATAN DAN PENGUATKUASAAN

**Kuasa Ketua Pengarah**

**12. Ketua Pengarah hendaklah mempunyai segala kuasa**
untuk—

_(a) menyiasat apa-apa kesalahan di bawah Akta ini; dan_

_(b) untuk menguatkuasakan mana-mana peruntukan Akta_

ini.

**Kuasa untuk menghendaki kehadiran orang yang mempunyai**
**pengetahuan tentang kes**

**13.** (1) Ketua Pengarah dalam membuat penyiasatan di bawah
Akta ini boleh, melalui perintah secara bertulis, menghendaki
kehadiran di hadapannya mana-mana orang yang pada pendapatnya
mengetahui fakta dan hal keadaan kes itu, dan orang itu hendaklah
hadir sebagaimana yang dikehendaki.

(2) Jika mana-mana orang enggan atau tidak hadir sebagaimana
yang dikehendaki, Ketua Pengarah boleh melaporkan keengganan
atau ketidakhadiran itu kepada seorang Majistret yang hendaklah
mengeluarkan suatu saman untuk memastikan kehadiran orang
itu sebagaimana yang dikehendaki oleh perintah yang dibuat
di bawah subseksyen (1).

(3) Ketua Pengarah boleh memeriksa secara lisan seseorang
yang dikatakan mempunyai pengetahuan tentang fakta dan hal
keadaan kes di bawah penyiasatannya.

(4) Seseorang itu adalah terikat untuk menjawab semua soalan
yang diajukan kepadanya oleh Ketua Pengarah yang berhubungan
dengan kes dalam penyiasatan tetapi orang itu boleh enggan untuk
menjawab mana-mana soalan yang jawapannya berkecenderungan
untuk mendedahkannya kepada pertuduhan jenayah atau penalti
atau pelucuthakan.

(5) Seseorang yang membuat pernyataan di bawah seksyen ini
adalah terikat di sisi undang-undang untuk menyatakan yang benar,
sama ada pernyataan itu dibuat keseluruhannya atau sebahagiannya
dalam menjawab soalan atau tidak.


-----

_Umur Persaraan Minimum_ 11

(6) Ketua Pengarah yang memeriksa seseorang di bawah
subseksyen (3) hendaklah terlebih dahulu memaklumkan orang
itu tentang peruntukan subseksyen (4) dan (5).

(7) Sesuatu pernyataan yang dibuat oleh mana-mana orang
di bawah seksyen ini hendaklah diubah ke dalam bentuk bertulis
dan ditandatangani oleh orang yang membuat pernyataan itu
atau ditandakan dengan cap ibu jarinya selepas pernyataan itu
telah dibacakan kepadanya dalam bahasa pernyataan itu dibuat
olehnya dan selepas dia diberi peluang untuk membuat apa-apa
pembetulan yang dia mahu.

**Kuasa untuk menghendaki pengemukaan dokumen**

**14.** (1) Ketua Pengarah yang membuat penyiasatan di bawah
Akta ini boleh—

_(a) menghendaki mana-mana orang yang mempunyai pengetahuan_

tentang fakta dan hal keadaan kes itu untuk mengemukakan
apa-apa kontrak perkhidmatan atau dokumen lain yang
berhubungan dengan pekerjaan seseorang pekerja yang
membuat aduan di bawah subseksyen 8(1);

_(b) membuat salinan mana-mana kontrak perkhidmatan atau_

dokumen lain yang berhubungan dengan pekerjaan yang
dikemukakan di bawah perenggan (a); dan

_(c) mengambil atau mengeluarkan apa-apa dokumen yang_

berkaitan.

(2) Jika Ketua Pengarah berpuas hati bahawa mana-mana
dokumen tidak lagi perlu dipegang simpan, Ketua Pengarah boleh
mengembalikan dokumen itu kepada orang yang memberikan
dokumen itu dengan secepat yang dapat dilaksanakan.

Bahagian V

AM

**Pelaksanaan kuasa Ketua Pengarah oleh pegawai tenaga**
**kerja**

**15.** (1) Tertakluk kepada subseksyen (2) dan apa-apa batasan
sebagaimana yang ditetapkan oleh Menteri, seorang pegawai tenaga


-----

12 _Rang Undang-Undang_

kerja boleh menjalankan semua kuasa yang diberikan kepada Ketua
Pengarah di bawah Akta ini, dan setiap kuasa yang dijalankan
hendaklah disifatkan telah dijalankan bagi maksud Akta ini.

(2) Seorang pegawai tenaga kerja tidak boleh menjalankan
mana-mana kuasa Ketua Pengarah di bawah Akta ini melainkan
jika dia memiliki kad kuasa yang ditandatangani oleh Ketua
Pengarah yang memberi kuasa kepadanya untuk melaksanakan
kuasa tersebut.

**Pendakwaan**

**16.** Tiada pendakwaan bagi sesuatu kesalahan di bawah Akta
ini boleh dimulakan kecuali oleh atau dengan keizinan bertulis
Pendakwa Raya.

**Pengkompaunan kesalahan**

**17.** (1) Ketua Pengarah boleh, dengan keizinan secara bertulis
Pendakwa Raya, mengkompaun apa-apa kesalahan yang dilakukan
oleh mana-mana majikan di bawah Akta ini yang ditetapkan
sebagai kesalahan boleh kompaun dengan membuat suatu tawaran
bertulis kepada majikan yang disyaki melakukan kesalahan itu
untuk mengkompaun kesalahan itu apabila dibayar kepada Ketua
Pengarah suatu amaun wang yang tidak melebihi lima puluh
peratus daripada amaun denda maksimum bagi kesalahan itu
dalam tempoh masa yang dinyatakan dalam tawaran itu.

(2) Sesuatu tawaran di bawah subseksyen (1) boleh dibuat
pada bila-bila masa selepas kesalahan itu telah dilakukan, tetapi
sebelum apa-apa pendakwaan baginya telah dimulakan, dan jika
amaun yang dinyatakan dalam tawaran itu tidak dibayar dalam
tempoh masa yang dinyatakan dalam tawaran itu atau dalam apaapa tempoh masa lanjutan yang diberikan oleh Ketua Pengarah,
pendakwaan bagi kesalahan itu boleh dimulakan pada bila-bila
masa selepas itu terhadap majikan yang kepadanya tawaran itu
dibuat.

(3) Jika sesuatu kesalahan telah dikompaun di bawah subseksyen (1),
tiada pendakwaan boleh dimulakan berkenaan dengan kesalahan
itu terhadap majikan yang kepadanya tawaran untuk mengkompaun
itu telah dibuat.


-----

_Umur Persaraan Minimum_ 13

**Pengecualian**

**18.** Menteri boleh, melalui perintah yang disiarkan dalam Warta,
mengecualikan dengan atau tanpa syarat mana-mana majikan atau
kumpulan majikan daripada semua atau mana-mana peruntukan
Akta ini.

**Kuasa untuk membuat peraturan-peraturan**

**19.** Menteri boleh membuat peraturan-peraturan sebagaimana perlu
dan suai manfaat bagi maksud untuk melaksanakan peruntukan
Akta ini.

Jadual

(Seksyen 2)

1. Akta ini tidak terpakai bagi—

_(a) seseorang yang diambil kerja secara tetap, sementara atau kontrak dan_

dibayar emolumen oleh Kerajaan Persekutuan, Kerajaan mana-mana
Negeri, mana-mana badan berkanun atau mana-mana pihak berkuasa
tempatan;

_(b) seseorang yang bekerja dalam tempoh percubaan;_

_(c) seseorang perantis yang diambil kerja di bawah kontrak perantisan;_

_(d) pekerja bukan warganegara;_

_(e) pekhidmat domestik;_

_(f) seseorang yang diambil kerja dalam apa-apa pekerjaan dengan purata_

waktu bekerjanya tidak melebihi tujuh puluh peratus waktu bekerja
biasa seseorang pekerja sepenuh masa;

_(g) seseorang pelajar yang diambil kerja di bawah mana-mana kontrak_

untuk tempoh sementara tetapi tidak termasuk pekerja dalam cuti
belajar dan pekerja yang sedang belajar secara separuh masa;

_(h) seseorang yang diambil kerja untuk suatu kontrak perkhidmatan_

bertempoh tetap termasuk apa-apa perlanjutan, yang tidak lebih
daripada dua puluh empat bulan; dan

_(i) seseorang yang, sebelum tarikh permulaan kuat kuasa Akta ini, telah_

bersara pada umur lima puluh lima tahun atau lebih dan kemudiannya
bekerja semula selepas dia bersara.

2. Bagi maksud Jadual ini “pekhidmat domestik” dan “kontrak perantisan”
mempunyai erti yang diberikan kepadanya dalam seksyen 2 Akta Kerja 1955,
Ordinan Buruh Sabah dan Ordinan Buruh Sarawak.


-----

14 _Rang Undang-Undang_

HURAIAN

Rang Undang-Undang ini bertujuan untuk mengadakan peruntukan bagi umur
persaraan minimum seseorang pekerja dan untuk mengadakan peruntukan bagi
perkara yang berkaitan dengannya.

Bahagian I

2. Bahagian I memperkatakan perkara permulaan.

3. Fasal 1 mengandungi tajuk ringkas dan kuasa Menteri untuk menetapkan
tarikh permulaan kuat kuasa Akta yang dicadangkan.

4. _Fasal 2_ memperuntukkan ketidakpakaian Akta yang dicadangkan bagi
sesuatu jenis pekerjaan dan kumpulan orang tertentu yang dinyatakan dalam
Jadual. Menteri diberi kuasa untuk meminda Jadual ini.

5. _Fasal 3 mengandungi takrif ungkapan tertentu yang digunakan dalam Akta_
yang dicadangkan.

Bahagian II

6. Bahagian II Akta yang dicadangkan yang mengandungi _fasal 4 hingga_ _7_
memperkatakan umur persaraan minimum, persaraan pramasa, persaraan
pilihan dan kesan pelaksanaan umur persaraan minimum di bawah Akta yang
dicadangkan kepada terma dan syarat berkaitan dengan umur persaraan dalam
sesuatu kontrak perkhidmatan dan perjanjian kolektif.

_7. Fasal 4 bertujuan untuk menetapkan umur persaraan minimum seseorang_
pekerja adalah pada umur enam puluh tahun dan Menteri diberi kuasa untuk
menetapkan umur persaraan minimum yang lebih tinggi.

8. _Fasal 5 bertujuan untuk memperuntukkan penalti yang tidak melebihi_
sepuluh ribu ringgit bagi majikan yang membersarakan pekerjanya secara
pramasa.

9. Fasal 6 bertujuan untuk membolehkan pekerja untuk bersara pada umur
persaraan pilihan yang dipersetujui oleh pekerja itu dan majikannya dalam
kontrak perkhidmatan atau perjanjian kolektif.

10. _Fasal 7_ bertujuan untuk mengadakan peruntukan bahawa apa-apa umur

persaraan dalam sesuatu kontrak perkhidmatan atau perjanjian kolektif yang
dibuat sebelum, pada atau selepas permulaan kuat kuasa Akta yang dicadangkan,
yang lebih rendah daripada umur persaraan minimum yang diperuntukkan
di bawah Akta yang dicadangkan adalah disifatkan tidak sah dan digantikan
dengan umur persaraan minimum yang diperuntukkan di bawah Akta yang
dicadangkan.


-----

_Umur Persaraan Minimum_ 15

Bahagian III

11. Bahagian III Akta yang dicadangkan yang mengandungi fasal 8 hingga 11

memperkatakan tentang aduan dan siasatan.

12. _Fasal 8 memperuntukkan tatacara bagi Ketua Pengarah untuk menjalankan_

sesuatu siasatan terhadap aduan yang dibuat oleh seseorang pekerja yang telah
dibersarakan secara pramasa oleh seseorang majikan.

13. _Fasal 9 membolehkan Ketua Pengarah yang menjalankan siasatan_

di bawah Akta yang dicadangkan untuk merujuk apa-apa persoalan undangundang kepada Mahkamah Tinggi.

14. _Fasal 10_ bertujuan untuk membenarkan mana-mana orang yang tidak

berpuas hati dengan keputusan Ketua Pengarah yang menolak aduannya, untuk
merayu kepada Mahkamah Tinggi.

15. _Fasal 11_ memperuntukkan penalti bagi seseorang majikan yang tidak

mematuhi arahan Ketua Pengarah dan memberi kuasa kuasa kepada mahkamah
untuk membuat perintah bagi maksud pelaksanaan perintah Ketua Pengarah.

Bahagian IV

16. Bahagian IV Akta yang dicadangkan yang mengandungi fasal 12 hingga 14

memperkatakan penyiasatan dan penguatkuasaan.

17. _Fasal 12_ bertujuan untuk memperuntukkan kuasa penyiasatan dan

penguatkuasaan kepada Ketua Pengarah.

18. _Fasal 13 memberikan kuasa kepada Ketua Pengarah untuk menghendaki_

kehadiran orang yang mengetahui kes di bawah penyiasatannya untuk hadir
di hadapannya dan Ketua Pengarah boleh memeriksa orang itu.

19. _Fasal 14_ membolehkan Ketua Pengarah menghendaki pengemukaan

mana-mana dokumen yang berkaitan dengan penyiasatannya.

Bahagian V

20. Bahagian V Akta yang dicadangkan yang mengandungi fasal _15 hingga 19_

memperkatakan peruntukan am.

21. _Fasal 15 mengadakan peruntukan bagi penjalanan kuasa Ketua Pengarah_

di bawah Akta yang dicadangkan oleh pegawai tenaga kerja.

22. _Fasal 16_ memperuntukkan bahawa pendakwaan bagi sesuatu kesalahan

di bawah Akta yang dicadangkan hendaklah dimulakan hanya dengan keizinan
bertulis Pendakwa Raya.

23. _Fasal 17_ mengadakan peruntukan bagi pengkompaunan kesalahan di

bawah Akta yang dicadangkan.

24. _Fasal 18_ bertujuan untuk memberi Menteri kuasa untuk mengecualikan

mana-mana majikan daripada peruntukan Akta yang dicadangkan


-----

16 _Rang Undang-Undang_

25. _Fasal 19_ memberi Menteri kuasa untuk membuat peraturan-peraturan

bagi maksud melaksanakan peruntukan Akta yang dicadangkan.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2])2823]


-----

