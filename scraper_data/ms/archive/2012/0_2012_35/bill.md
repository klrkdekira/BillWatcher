---
Year: 2012
Bill: D.R.36/2012 - Rang Undang-Undang Keselamatan Sosial Pekerja (Pindaan) 2012 (Lulus)
Title: D.R.36/2012 - Rang Undang-Undang Keselamatan Sosial Pekerja (Pindaan) 2012 (Lulus)
Download URL: https://www.parlimen.gov.my/files/billindex/pdf/2012/DR362012.pdf
URL: https://www.parlimen.gov.my/files/billindex/pdf/2012/DR362012.pdf
---
---
Reading:
D.R.36/2012
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:27/11/2012
Dibentang Oleh:Y.B. Datuk Seri Dr. S. Subramaniam, Menteri Sumber Manusia
---

_Keselamatan Sosial Pekerja (Pindaan)_ 1

**D.R. 36/2012**

RANG UNDANG-UNDANG

_b e r n a m a_

Suatu Akta untuk meminda Akta Keselamatan Sosial Pekerja 1969.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Keselamatan Sosial**
Pekerja (Pindaan) 2012.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 2**

**2. Akta Keselamatan Sosial Pekerja 1969 [Akta 4], yang disebut**
“Akta ibu” dalam Akta ini, dipinda dalam subseksyen 2(5)—

_(a) dengan memasukkan sebelum perkataan ‘“pekerja”’_
perkataan “Tertakluk kepada seksyen 3,”;

_(b) dengan menggantikan koma di hujung subperenggan (iii)_
dengan koma bernoktah; dan

_(c) dengan memotong perkataan “akan tetapi tidak termasuk_
seseorang yang diperihalkan dalam Jadual Pertama;”.


-----

2 _Rang Undang-Undang_

**Pindaan seksyen 3**

**3. Seksyen 3 Akta ibu dipinda dengan memasukkan selepas**
subseksyen (2) subseksyen yang berikut:

“(3) Akta ini tidak terpakai bagi orang yang diperihalkan
dalam Jadual Pertama.

(4) Menteri boleh, melalui perintah yang disiarkan dalam
_Warta, meminda Jadual Pertama.”._

**Pindaan am**

**4. Seksyen 15, 20A dan 29 Akta ibu dipinda dengan menggantikan**
perkataan “55” di mana-mana jua terdapat dengan perkataan “enam
puluh”.

**Pindaan seksyen 17**

**5. Subseksyen 17(1) Akta ibu dipinda dengan menggantikan**
perkataan “berumur genap lima puluh lima tahun” dengan perkataan
“telah mencapai umur enam puluh tahun”.

**Pindaan seksyen 21**

**6. Subseksyen 21(3) Akta ibu dipinda dengan menggantikan**
perkataan “genap umur lima puluh lima tahun” dengan perkataan
“mencapai umur enam puluh tahun”.

**Pindaan seksyen 30**

**7. (1) Seksyen 30 Akta ibu dipinda dengan menggantikan perkataan**
“yang sama banyaknya dengan empat puluh peratus kadar pencen
atau faedah itu, tertakluk kepada amaun maksimum” dengan
perkataan “pada kadar”.

(2) Kadar elaun layanan sentiasa yang akan ditetapkan di bawah
seksyen 30 Akta ibu sebagaimana yang dipinda dalam subseksyen (1)
tidak boleh menyebabkan keadaan yang tidak kurang baiknya
kepada orang berinsurans yang telah berhak mendapat elaun


-----

_Keselamatan Sosial Pekerja (Pindaan)_ 3

layanan sentiasa pada kadar yang sama banyaknya dengan empat
puluh peratus kadar pencen atau faedah itu atau pada apa-apa
kadar yang lebih tinggi sebagaimana yang ditetapkan oleh Menteri
menurut seksyen 30 sebelum pindaan seksyen 30 Akta ibu dalam
subseksyen (1) mula berkuat kuasa.

**Pindaan seksyen 57A**

**8. Perenggan 57A(c) Akta ibu dipinda dengan menggantikan**
perkataan “lima puluh lima” dengan perkataan “enam puluh”.

**Seksyen baru 112A**

**9. Akta ibu dipinda dengan memasukkan selepas seksyen 112**
seksyen yang berikut:

“Penyerahan dokumen secara elektronik

**112A. (1) Tertakluk kepada subseksyen (2), Pertubuhan boleh**
membenarkan apa-apa penyata, penyataan, butiran, rekod,
notis, laporan, daftar atau dokumen lain yang dikehendaki
untuk diserahkan atau dikemukakan di bawah Akta ini atau
peraturan-peraturan yang dibuat di bawah Akta ini melalui
perantara elektronik atau secara penyampaian elektronik.

(2) Syarat dan spesifikasi yang di bawahnya sesuatu
penyata, penyataan, butiran, rekod, notis, laporan, daftar atau
dokumen lain yang disebut dalam subseksyen (1) hendaklah
diserahkan atau dikemukakan hendaklah sebagaimana yang
ditentukan oleh Pertubuhan.

(3) Penyata, penyataan, butiran, rekod, notis, laporan,
daftar atau dokumen lain yang disebut dalam subseksyen (1)
hendaklah disifatkan telah diserahkan atau dikemukakan oleh
seseorang kepada Pertubuhan pada tarikh pengakuterimaan
dokumen itu disampaikan secara elektronik oleh Pertubuhan
kepada orang itu.

(4) Pengakuterimaan oleh Pertubuhan, penyata, penyataan,
butiran, rekod, notis, laporan, daftar atau dokumen lain yang
diserah atau dikemukakan menurut subseksyen (3) hendaklah
diterima sebagai keterangan dalam mana-mana prosiding.”.


-----

4 _Rang Undang-Undang_

**Pindaan Jadual Pertama**

**10. Jadual Pertama Akta ibu dipinda—**

_(a) dengan menggantikan perkataan “[Seksyen 2]” yang_
terdapat dalam kepala Jadual Pertama dengan perkataan
“[Seksyen 3]”;

_(b) dalam subperenggan 12(i), dengan menggantikan perkataan_
“lima puluh” di mana-mana jua terdapat dengan perkataan
“lima puluh lima”;

_(c) dalam subperenggan 12(ii), dengan menggantikan perkataan_
“lima puluh lima” dengan perkataan “enam puluh”;
dan

_(d) dengan memotong perenggan 13._

**Pindaan Jadual Kelapan**

**11. Jadual Kelapan Akta ibu dipinda dalam perenggan 2, 3 dan**
6 dengan menggantikan perkataan “lima puluh lima” di manamana jua terdapat dengan perkataan “enam puluh”.

**Kesan menaikkan had umur yang layak orang berinsurans**
**daripada lima puluh lima tahun kepada enam puluh tahun**

**12. (1) Dalam seksyen ini, “tarikh yang ditetapkan” ertinya tarikh**
yang ditetapkan oleh Menteri di bawah subseksyen 1(2).

(2) Tertakluk kepada Akta ibu, pada tarikh yang
ditetapkan—

_(a) orang berinsurans yang telah mencapai umur lima puluh_
tahun tetapi belum mencapai umur enam puluh tahun
layak mendapat pencen ilat kecuali dalam keadaan di
bawah subseksyen (3) dan (4);

_(b) mana-mana orang tanggungan bagi orang berinsurans_
yang mati apabila mencapai apa-apa umur daripada
lima puluh lima hingga umur enam puluh tahun layak
mendapat pencen penakat kecuali dalam keadaan di
bawah subseksyen (5) dan (6);


-----

_Keselamatan Sosial Pekerja (Pindaan)_ 5

_(c) hendaklah kena dibayar berkenaan dengan orang berinsurans_
yang disebut dalam perenggan _(a) caruman jenis kedua_
pada kadar yang dinyatakan dalam Jadual Ketiga Akta
ibu; dan

_(d) hendaklah kena dibayar berkenaan dengan orang berinsurans_
yang belum mencapai umur lima puluh lima tahun caruman
jenis pertama pada kadar yang dinyatakan dalam Jadual
Ketiga Akta ibu.

(3) Orang berinsurans yang berkenaan dengannya caruman jenis
pertama kena dibayar tidak layak mendapat pencen ilat jika—

_(a) dia diperakui sebagai ilat apabila mencapai umur lima_
puluh lima tahun sebelum tarikh yang ditetapkan; atau

_(b) dia diperakui sebagai ilat apabila mencapai umur enam_
puluh tahun sama ada pada atau selepas tarikh yang
ditetapkan.

(4) Orang berinsurans tidak layak mendapat pencen ilat jika
dia diperakui sebagai ilat apabila mencapai umur lima puluh lima
tahun sama ada pada atau selepas tarikh yang ditetapkan, dan dia
diambil kerja hanya apabila mencapai umur lima puluh tahun
dan jika tiada caruman jenis pertama kena dibayar berkenaan
dengannya;

(5) Orang tanggungan bagi orang berinsurans yang berkenaan
dengannya caruman jenis pertama kena dibayar tidak layak
mendapat pencen penakat jika—

_(a) orang berinsurans itu mati apabila mencapai umur lima_
puluh lima tahun sebelum tarikh yang ditetapkan; atau

_(b) orang berinsurans itu mati apabila mencapai umur enam_
puluh tahun sama ada pada atau selepas tarikh yang
ditetapkan.

(6) Orang tanggungan bagi orang berinsurans tidak layak
mendapat pencen penakat jika—

_(a) orang berinsurans itu mati apabila mencapai umur lima_
puluh lima tahun sama ada pada atau selepas tarikh yang
ditetapkan; dan

_(b)_ orang berinsurans itu diambil kerja hanya selepas dia
mencapai umur lima puluh tahun dan jika tiada caruman
jenis pertama kena dibayar berkenaan dengannya


-----

6 _Rang Undang-Undang_

HURAIAN

Rang Undang-Undang ini bertujuan untuk meminda Akta Keselamatan Sosial
Pekerja 1969 (“Akta 4”). Tujuan utama Rang Undang-Undang ini ialah untuk
meningkatkan kelayakan orang berinsurans untuk mendapat pencen ilat dan
kelayakan orang tanggungan bagi orang berinsurans untuk mendapat pencen
penakat dengan menaikkan had umur yang layak orang berinsurans daripada
umur lima puluh lima tahun kepada umur enam puluh tahun.

2. _Fasal 1 mengandungi tajuk ringkas dan peruntukan mengenai kuasa Menteri_
untuk menetapkan tarikh permulaan kuat kuasa Akta yang dicadangkan.

3. _Fasal 2 bertujuan untuk meminda takrif “pekerja” bagi maksud_
kejelasan.

4. _Fasal 3 bertujuan untuk meminda seksyen 3 berbangkit daripada pindaan_
yang dicadangkan kepada takrif “pekerja” di bawah _fasal 2. Melalui pindaan_
ini, Menteri diberi kuasa untuk meminda Jadual Pertama bagi menetapkan orang
yang tidak termasuk dalam takrif “pekerja”, melalui perintah yang disiarkan
dalam _Warta._

5. _Fasal 4, 5, 6, 8 10 dan 11 bertujuan untuk meminda seksyen 15, 17, 20A,_
21, 29 dan 57A Akta 4 serta Jadual Pertama dan Jadual Kelapan Akta 4 bagi
menaikkan had umur yang layak orang berinsurans daripada lima puluh lima
tahun kepada enam puluh tahun bagi maksud meningkatkan kelayakan bagi
pencen ilat dan pencen penakat. Pindaan ini penting bagi merealisasikan tujuan
utama Akta yang dicadangkan.

6. _Fasal 7 bertujuan untuk meminda seksyen 30 Akta 4 bagi memberikan_
kefleksibelan kepada Menteri untuk menetapkan kadar bagi elaun layanan
sentiasa. Walau bagaimanapun, kadar elaun layanan sentiasa yang ditetapkan
di bawah seksyen ini sebagaimana yang dipinda oleh Akta yang dicadangkan
tidak boleh menyebabkan keadaan yang tidak kurang baiknya kepada orang
berinsurans yang telah berhak mendapat elaun layanan sentiasa pada kadar
yang sama banyaknya dengan empat puluh peratus kadar pencen atau faedah
itu atau pada apa-apa kadar yang lebih tinggi sebagaimana yang ditetapkan
oleh Menteri menurut seksyen ini sebelum pindaan seksyen ini mula berkuat
kuasa.

7. _Fasal 9 bertujuan untuk memasukkan seksyen baru 112A ke dalam Akta_
4 yang berhubungan dengan penyerahan dokumen secara elektronik. Seksyen
baru 112A memperuntukkan bahawa Pertubuhan boleh membenarkan apa-apa
penyata, penyataan, butiran, rekod, notis, laporan, daftar atau dokumen lain
sebagaimana yang dikehendaki untuk diserah atau dikemukakan di bawah Akta
ini atau peraturan-peraturan yang dibuat di bawah Akta ini melalui perantara
elektronik atau secara penyampaian elektronik, dan penyerahan atau pengemukaan
itu hendaklah tertakluk kepada syarat dan spesifikasi yang ditentukan oleh
Pertubuhan. Pengakuterimaan oleh Pertubuhan, penyata, penyataan, butiran,
rekod, notis, laporan, daftar atau dokumen lain yang diserah atau dikemukakan
menurut seksyen ini hendaklah diterima sebagai keterangan dalam mana-mana
prosiding.


-----

_Keselamatan Sosial Pekerja (Pindaan)_ 7

8. _Fasal 12 memperuntukkan mengenai kesan menaikkan had umur yang_
layak orang berinsurans daripada lima puluh lima tahun kepada enam puluh
tahun. Ini bagi memudahkan pemahaman mengenai pemakaian pindaan yang
dicadangkan kepada had umur yang layak berhubung dengan pencen ilat dan
pencen penakat.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U[2])2881]


-----

