---
Year: 2012
Bill: D.R.01/2012 - Rang Undang-Undang Pengantaraan 2012 (Lulus)
Title: D.R.01/2012 - Rang Undang-Undang Pengantaraan 2012 (Lulus)
Download URL: https://www.parlimen.gov.my/files/billindex/pdf/2012/DR012012.pdf
URL: https://www.parlimen.gov.my/files/billindex/pdf/2012/DR012012.pdf
---
---
Reading:
D.R.01/2012
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:02/04/2012
Dibentang Oleh:Y.B. Datuk Liew Vui Keong, Timbalan Menteri di Jabatan Perdana Menteri
---

_Pengantaraan_ 1

**D.R. 1/2012**

RANG UNDANG-UNDANG PENGANTARAAN 2012

SUSUNAN FASAL

BAHAGIAN I

PERMULAAN

Fasal

1. Tajuk ringkas dan permulaan kuat kuasa

2. Ketidakpakaian

3. Tafsiran

4. Pengantaraan tidak menghalang tindakan mahkamah, timbang tara,
dsb.

BAHAGIAN II

PERMULAAN PENGANTARAAN

5. Permulaan pengantaraan

6. Perjanjian pengantaraan

BAHAGIAN III

PENGANTARA

7. Pelantikan pengantara

8. Penamatan pelantikan pengantara

BAHAGIAN IV

PROSES PENGANTARAAN

9. Peranan pengantara

10. Pengemukaan pernyataan kepada pengantara

11. Penjalanan pengantaraan


-----

_Rang Undang-Undang_

BAHAGIAN V

BERAKHIRNYA PENGANTARAAN

Fasal

12. Berakhirnya pengantaraan

13. Perjanjian penyelesaian

14. Kesan perjanjian penyelesaian

BAHAGIAN VI

KERAHSIAAN DAN PERLINDUNGAN

15. Kerahsiaan

16. Perlindungan

BAHAGIAN VII

PELBAGAI

17. Kos

18. Kuasa meminda Jadual

19. Tanggungan pengantara

20. Peraturan-peraturan

JADUAL


-----

_Pengantaraan_ 3

RANG UNDANG-UNDANG

_b e r n a m a_

Suatu Akta untuk menggalakkan dan mempertingkatkan pengantaraan
sebagai suatu kaedah penyelesaian pertikaian alternatif dengan
mengadakan peruntukan bagi proses pengantaraan, dan dengan
demikian itu memudahkan pihak-pihak dalam pertikaian untuk
menyelesaikan pertikaian secara adil, cepat dan berkesan dari
segi kos dan untuk mengadakan peruntukan bagi perkara yang
berhubungan.

[ ]

**DIPERBUAT oleh Parlimen Malaysia seperti yang berikut:**

BAHAGIAN I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Pengantaraan 2012.**

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Ketidakpakaian**

**2. Akta ini tidak terpakai bagi—**

_(a)_ apa-apa pertikaian berkenaan dengan perkara yang
dinyatakan dalam Jadual;


-----

4 _Rang Undang-Undang_

_(b)_ apa-apa pengantaraan yang dijalankan oleh seseorang
hakim, majistret atau pegawai mahkamah menurut apaapa tindakan sivil yang telah difailkan di mahkamah;
dan

_(c)_ apa-apa pengantaraan yang dijalankan oleh Jabatan Bantuan
Guaman.

**Tafsiran**

**3.** Dalam Akta ini, melainkan jika konteksnya menghendaki
makna yang lain—

“bukan pihak” ertinya seseorang yang menyertai pengantaraan,
selain seseorang pihak atau pengantara, dan termasuklah peguam
setiap pihak, pakar dalam hal perkara sesuatu pertikaian dan
saksi;

“institusi” ertinya sesuatu badan atau organisasi yang mengadakan
khidmat pengantaraan;

“komunikasi pengantaraan” ertinya suatu pernyataan lisan atau
bertulis yang dibuat—

_(a)_ semasa pengantaraan;

_(b)_ berhubung dengan pengantaraan; atau

_(c)_ bagi maksud mempertimbangkan, menjalankan, menyertai,
memulakan, meneruskan, mengadakan semula atau
mengakhiri pengantaraan atau mengambil khidmat
pengantara;

“Menteri” ertinya Menteri yang dipertanggungkan dengan
tanggungjawab bagi hal ehwal undang-undang;

“pengantara” ertinya pengantara yang dilantik oleh pihak-pihak
di bawah seksyen 7;

“pengantaraan” ertinya suatu proses secara sukarela apabila
seseorang pengantara memudahkan komunikasi dan perundingan
antara pihak-pihak bagi membantu pihak-pihak itu untuk mencapai
persetujuan berkenaan dengan sesuatu pertikaian;


-----

_Pengantaraan_ 5

“perjanjian pengantaraan” ertinya perjanjian yang disebut dalam
seksyen 6;

“perjanjian penyelesaian” ertinya perjanjian yang disebut dalam
seksyen 13;

“pihak” ertinya suatu pihak kepada perjanjian pengantaraan
dan termasuklah Kerajaan Persekutuan dan Kerajaan Negeri;

“prosiding” ertinya apa-apa prosiding daripada jenis sivil dan
termasuklah permohonan pada mana-mana peringkat prosiding.

**Pengantaraan tidak menghalang tindakan mahkamah, timbang**
**tara, dsb.**

**4.** (1) Tertakluk kepada seksyen 2, mana-mana orang boleh,
sebelum memulakan apa-apa tindakan sivil di mahkamah atau
timbang tara, mencadangkan pengantaraan.

(2) Pengantaraan di bawah Akta ini tidak menghalang permulaan
apa-apa tindakan sivil di mahkamah atau timbang tara dan tidak
menjadi sebagai penggantungan, atau pelanjutan apa-apa prosiding,
jika prodising itu telah dimulakan.

BAHAGIAN II

PERMULAAN PENGANTARAAN

**Permulaan pengantaraan**

**5. (1) Seseorang boleh mencadangkan pengantaraan dengan**
menghantar kepada orang yang dengannya dia mempunyai pertikaian,
suatu pelawaan bertulis berkenaan dengan pengantaraan itu.

(2) Pelawaan bertulis yang disebut dalam subseksyen (1) hendaklah
menyatakan secara ringkas perkara yang dipertikaikan.

(3) Apabila diterima pelawaan bertulis yang dihantar oleh
orang yang mencadangkan pengantaraan di bawah subseksyen (1),
orang yang dengannya dia mempunyai pertikaian boleh, secara
bertulis, menerima pelawaan bertulis itu.


-----

6 _Rang Undang-Undang_

(4) Sesuatu pengantaraan hendaklah disifatkan telah bermula
apabila orang yang mencadangkan pengantaraan menerima
penyetujuterimaan pelawaan bertulis daripada orang yang dengannya
dia mempunyai pertikaian di bawah subseksyen (3).

(5) Sesuatu pelawaan berkenaan dengan pengantaraan di
bawah subseksyen (1) hendaklah disifatkan telah ditolak jika
orang yang mencadangkan pengantaraan tidak menerima jawapan
daripada orang yang dengannya dia mempunyai pertikaian, dalam
tempoh empat belas hari dari tarikh dia menghantar kepada orang
itu pelawaan bertulis itu atau dalam apa-apa tempoh lain yang
dinyatakan dalam pelawaan bertulis itu.

**Perjanjian pengantaraan**

**6. (1) Apabila bermulanya pengantaraan sebagaimana yang**
dinyatakan dalam subseksyen 5(4), pihak-pihak hendaklah membuat
suatu perjanjian pengantaraan.

(2) Suatu perjanjian pengantaraan hendaklah secara bertulis
dan ditandatangani oleh pihak-pihak.

(3) Suatu perjanjian pengantaraan hendaklah mengandungi
persetujuan pihak-pihak untuk mengemukakan kepada pengantaraan
pertikaian yang telah timbul atau yang mungkin timbul antara
mereka, pelantikan pengantara, kos yang akan ditanggung oleh
pihak-pihak dan perkara lain yang difikirkan sesuai oleh pihakpihak.

BAHAGIAN III

PENGANTARA

**Pelantikan pengantara**

**7.** (1) Pihak-pihak hendaklah melantik seorang pengantara bagi
membantu mereka dalam pengantaraan.

(2) Pengantara yang dilantik di bawah Bahagian ini
hendaklah—

_(a)_ memiliki kelayakan, pengetahuan khas atau pengalaman
yang berkaitan dalam pengantaraan melalui latihan atau
pendidikan tinggi formal; atau


-----

_Pengantaraan_ 7

_(b)_ memenuhi kehendak sesuatu institusi berhubung dengan
seseorang pengantara.

(3) Pihak-pihak boleh meminta bantuan daripada institusi untuk
melantik seorang pengantara atau beberapa orang pengantara bagi
pihak mereka.

(4) Pelantikan seseorang pengantara di bawah subseksyen (1)
hendaklah dibuat melalui perjanjian pengantaraan di bawah seksyen
6 dan hendaklah ada seorang pengantara bagi sesuatu pengantaraan
melainkan jika dipersetujui selainnya oleh pihak-pihak.

(5) Jika ada lebih daripada seorang pengantara, pengantarapengantara itu hendaklah bertindak bersesama dalam pengantaraan
itu.

(6) Tiada pelantikan mana-mana pengantara adalah sah kecuali
dengan persetujuan bertulis pengantara terlebih dahulu.

(7) Pengantara yang dilantik di bawah Bahagian ini hendaklah
menzahirkan, sebelum menerima pelantikannya, apa-apa fakta
yang diketahui yang seseorang yang munasabah akan memikirkan
berkemungkinan menjejaskan kesaksamaannya sebagai pengantara,
termasuklah kepentingan kewangan atau peribadi dalam keputusan
pengantaraan itu.

(8) Pengantara boleh dibayar suatu fi atau diberi apa-apa
balasan lain sebagaimana yang dipersetujui antara pihak-pihak.

**Penamatan pelantikan pengantara**

**8.** (1) Sekiranya pengantara yang dilantik di bawah Bahagian
ini—

_(a)_ tidak lagi memiliki kelayakan, pengetahuan khas atau
pengalaman yang berkaitan dalam pengantaraan
sebagaimana yang dikehendaki di bawah perenggan 7(2)(a);

_(b)_ tidak lagi memenuhi kehendak sesuatu institusi berhubung
dengan seseorang pengantara sebagaimana yang dikehendaki
di bawah perenggan 7(2)(b);


-----

8 _Rang Undang-Undang_

_(c)_ didapati mempunyai kepentingan kewangan atau peribadi
dalam pertikaian itu;

_(d)_ didapati memperoleh pelantikannya secara fraud; atau

_(e)_ tidak dapat menjadi pengantara bagi pengantaraan itu,

pihak-pihak boleh menamatkan pelantikan pengantara itu dan
melantik pengantara lain bagi pengantaraan itu atau meminta
institusi untuk melantik pengantara lain.

(2) Walau apa pun subseksyen (1), pihak-pihak boleh
menamatkan pelantikan pengantara atas apa-apa sebab dan
hendaklah memaklumkan pengantara sebab bagi penamatan itu.

BAHAGIAN IV

PROSES PENGANTARAAN

**Peranan pengantara**

**9.** (1) Pengantara hendaklah memudahkan pengantaraan dan
menentukan cara pengantaraan akan dijalankan.

(2) Pengantara boleh membantu pihak-pihak untuk mencapai
penyelesaian yang memuaskan bagi pertikaian itu dan mencadangkan
opsyen bagi penyelesaian pertikaian itu.

(3) Bagi maksud subseksyen (1), pengantara hendaklah bertindak
secara bebas dan saksama.

**Pengemukaan pernyataan kepada pengantara**

**10.** (1) Pengantara boleh meminta setiap pihak untuk mengemukakan
pernyataan yang menghuraikan fakta ringkas pertikaian, disertai
dengan apa-apa dokumen yang disifatkan sesuai oleh pihak itu
untuk dikemukakan.

(2) Pada mana-mana peringkat pengantaraan, pengantara
boleh meminta mana-mana pihak supaya mengemukakan apa-apa
maklumat atau dokumen tambahan sebagaimana yang disifatkan
sesuai oleh pengantara.


-----

_Pengantaraan_ 9

**Penjalanan pengantaraan**

**11.** (1) Pengantara hendaklah memastikan bahawa pengantaraan
dijalankan secara tertutup dan pengantara boleh berjumpa dengan
pihak-pihak bersama-sama atau dengan setiap pihak secara
berasingan.

(2) Walau apa pun subseksyen (1)—

_(a)_ seseorang bukan pihak yang dipilih oleh mana-mana pihak
boleh menyertai pengantaraan bagi membantu pihak itu,
tertakluk kepada persetujuan pengantara; dan

_(b)_ seseorang bukan pihak yang dipilih oleh pengantara boleh
menyertai pengantaraan bagi membantu pengantara
semasa pengantaraan, tertakluk kepada persetujuan pihakpihak.

(3) Pengantara boleh mengakhiri pengantaraan jika, pada
pendapatnya, usaha selanjutnya melalui pengantaraan tidak akan
menyumbang kepada penyelesaian yang memuaskan bagi pertikaian
antara pihak-pihak itu.

BAHAGIAN V

BERAKHIRNYA PENGANTARAAN

**Berakhirnya pengantaraan**

**12. Pengantaraan hendaklah berakhir—**

_(a)_ apabila perjanjian penyelesaian ditandatangani oleh pihakpihak di bawah seksyen 13;

_(b)_ apabila pengantara mengeluarkan suatu akuan bertulis
kepada pihak-pihak yang menyatakan bahawa usaha
selanjutnya melalui pengantaraan tidak akan menyumbang
kepada penyelesaian yang memuaskan bagi pertikaian
itu;

_(c)_ apabila pihak-pihak mengeluarkan suatu akuan bertulis
kepada pengantara yang menyatakan bahawa pengantaraan
itu ditamatkan; atau


-----

10 _Rang Undang-Undang_

_(d)_ melainkan jika diperuntukkan selainnya oleh perjanjian
pengantaraan yang disebut dalam seksyen 6—

(i) apabila suatu pihak mengeluarkan suatu akuan
bertulis kepada pihak yang satu lagi dan pengantara
yang menyatakan bahawa pengantaraan itu
ditamatkan;

(ii) apabila mana-mana pihak menarik diri daripada
pengantaraan itu; atau

(iii) apabila mana-mana pihak mati atau tidak
berkeupayaan.

**Perjanjian penyelesaian**

**13. (1) Apabila pengantaraan berakhir dan pihak-pihak mencapai**
persetujuan berkenaan dengan sesuatu pertikaian, pihak-pihak itu
hendaklah membuat suatu perjanjian penyelesaian.

(2) Perjanjian penyelesaian di bawah subseksyen (1) hendaklah
secara bertulis dan ditandatangani oleh pihak-pihak.

(3) Pengantara hendaklah mengesahkan perjanjian penyelesaian
itu dan memberikan suatu salinan perjanjian itu kepada pihakpihak.

**Kesan perjanjian penyelesaian**

**14. (1) Perjanjian penyelesaian hendaklah mengikat pihak-**
pihak.

(2) Jika prosiding telah dimulakan di mahkamah, perjanjian
penyelesaian itu boleh direkodkan di hadapan mahkamah itu
sebagai penghakiman persetujuan atau penghakiman mahkamah
itu.

BAHAGIAN VI

KERAHSIAAN DAN PERLINDUNGAN

**Kerahsiaan**

**15.** (1) Tiada seorang pun boleh menzahirkan apa-apa komunikasi
pengantaraan


-----

_Pengantaraan_ 11

(2) Walau apa pun subseksyen (1), komunikasi pengantaraan
boleh dizahirkan jika—

_(a)_ penzahiran itu dibuat dengan persetujuan pihak-pihak;

_(b)_ penzahiran itu dibuat dengan persetujuan orang yang
memberikan komunikasi pengantaraan itu;

_(c)_ penzahiran itu dikehendaki di bawah Akta ini atau bagi
maksud apa-apa prosiding sivil atau jenayah di bawah
mana-mana undang-undang bertulis; atau

_(d)_ penzahiran itu dikehendaki di bawah mana-mana undangundang bertulis yang lain bagi maksud pelaksanaan atau
penguatkuasaan sesuatu perjanjian penyelesaian.

**Perlindungan**

**16.** (1) Apa-apa komunikasi pengantaraan dilindungi dan tidak
tertakluk kepada penzahiran atau tidak boleh diterima sebagai
keterangan dalam mana-mana prosiding.

(2) Walau apa pun subseksyen (1), komunikasi pengantaraan
tidak dilindungi jika—

_(a)_ perlindungan itu diketepikan dengan nyata secara bertulis
oleh pihak-pihak, pengantara dan bukan pihak;

_(b)_ ia dokumen awam menurut Akta Keterangan 1950

[Akta 56];

_(c)_ ia ugutan untuk menyebabkan kecederaan tubuh badan
atau untuk melakukan jenayah;

_(d)_ ia digunakan atau diniatkan untuk digunakan bagi
merancang jenayah, cubaan melakukan atau melakukan
jenayah, atau bagi menyembunyikan jenayah atau kegiatan
jenayah atau jenayah atau kegiatan jenayah yang sedang
dilakukan;

_(e)_ ia diperoleh atau ditawarkan untuk membuktikan atau
membuktikan sebaliknya sesuatu dakwaan atau aduan
mengenai salah laku atau amalan salah berkaitan dengan
profesion yang difailkan terhadap pengantara; atau


-----

12 _Rang Undang-Undang_

_(f)_ ia diperoleh atau ditawarkan untuk membuktikan atau
membuktikan sebaliknya sesuatu dakwaan atau aduan
mengenai salah laku atau amalan salah berkaitan dengan
profesion yang difailkan terhadap sesuatu pihak, bukan
pihak, atau wakil pihak berdasarkan kelakuannya semasa
mana-mana sesi pengantaraan.

BAHAGIAN VII

PELBAGAI

**Kos**

**17. (1) Kos pengantaraan hendaklah ditanggung secara sama**
rata oleh pihak-pihak.

(2) Walau apa pun subseksyen (1), pihak-pihak boleh bersetuju
tentang amaun kos yang akan ditanggung oleh setiap pihak.

**Kuasa meminda Jadual**

**18. Menteri boleh, melalui perintah yang disiarkan dalam Warta,**
meminda Jadual.

**Tanggungan pengantara**

**19. Seseorang pengantara tidaklah bertanggungan bagi apa-apa**
perbuatan atau peninggalan berkenaan dengan apa-apa yang dilakukan
atau yang ditinggalkan daripada dilakukan dalam menunaikan
fungsinya sebagai pengantara melainkan jika perbuatan atau
peninggalan itu telah dibuktikan sebagai fraud atau melibatkan
salah laku secara sengaja.

**Peraturan-peraturan**

**20. Menteri boleh membuat peraturan-peraturan bagi penjalanan**
yang lebih baik tujuan dan maksud Akta ini.


-----

_Pengantaraan_ 13

JADUAL

[Perenggan 2(a)]

KETIDAKPAKAIAN

1. Prosiding yang melibatkan persoalan yang berbangkit tentang kesan
mana-mana peruntukan Perlembagaan Persekutuan.

2. Guaman yang melibatkan writ prerogatif, sebagaimana yang dinyatakan
dalam Jadual kepada Akta Mahkamah Kehakiman 1964 [Akta 91].

3. Prosiding yang melibatkan remedi injunksi sementara atau injunksi
kekal.

4. Petisyen pilihan raya di bawah Akta Kesalahan Pilihan Raya 1954

[Akta 5].

5. Prosiding di bawah Akta Pengambilan Tanah 1960 [Akta 486].

6. Prosiding yang melibatkan penjalanan bidang kuasa asal Mahkamah
Persekutuan di bawah Perkara 128 Perlembagaan Persekutuan.

7. Semakan kehakiman.

8. Rayuan.

9. Semakan.

10. Apa-apa prosiding di hadapan mahkamah anak negeri.

11. Apa-apa perkara jenayah.

HURAIAN

Rang Undang-Undang Pengantaraan 2012 yang dicadangkan (“Akta”) bertujuan
untuk menggalakkan dan mempertingkatkan pengantaraan sebagai suatu kaedah
penyelesaian pertikaian alternatif dengan mengadakan peruntukan bagi proses
pengantaraan, dan dengan itu memudahkan pihak-pihak dalam pertikaian untuk
menyelesaikan pertikaian secara adil, cepat dan berkesan dari segi kos dan
untuk mengadakan peruntukan bagi perkara yang berhubungan.

BAHAGIAN I

2. Bahagian I memperkatakan perkara permulaan.

_Fasal 1 mengandungi tajuk ringkas Akta dan memberi Menteri kuasa untuk_
menetapkan tarikh bagi permulaan kuat kuasa Akta.


-----

14 _Rang Undang-Undang_

_Fasal 2 bertujuan untuk memperuntukkan bahawa Akta tidak terpakai bagi_
perkara yang dinyatakan dalam Jadual, pengantaraan yang dijalankan oleh
mahkamah menurut apa-apa tindakan sivil yang difailkan di mahkamah dan
apa-apa pengantaraan yang dijalankan oleh Jabatan Bantuan Guaman. Oleh
itu, Akta bertujuan untuk mencakupi pengantaraan yang dijalankan oleh orang
atau entiti persendirian.

_Fasal 3_ mengandungi takrif perkataan tertentu yang digunakan dalam
Akta.

_Fasal 4 memperuntukkan bahawa mana-mana pihak kepada sesuatu pertikaian_
boleh mencadangkan pengantaraan sebelum memulakan apa-apa tindakan sivil di
mahkamah dan pengantaraan tidak bertindak sebagai suatu penggantungan atau
pelanjutan mana-mana prosiding sivil jika prosiding itu telah dimulakan.

BAHAGIAN II

3. Bahagian II memperkatakan peruntukan yang berhubungan dengan permulaan
pengantaraan.

_Fasal 5 bertujuan untuk mengadakan peruntukan bagi cadangan pengantaraan_
melalui penghantaran pelawaan bertulis berkenaan dengan pengantaraan itu
oleh orang yang mencadangkan pengantaraan kepada orang yang dengannya
dia mempunyai pertikaian. Pengantaraan hendaklah disifatkan telah bermula
jika orang yang mencadangkan pengantaraan menerima penyetujuterimaan
terhadap pelawaan bertulis daripada orang yang dengannya dia mempunyai
pertikaian. _Fasal ini memastikan bahawa pengantaraan yang dijalankan_
di bawah Akta adalah secara sukarela.

_Fasal 6 bertujuan untuk memformalkan pengantaraan di bawah Akta dengan_
menghendaki pihak-pihak untuk membuat perjanjian pengantaraan apabila
bermulanya pengantaraan. Perjanjian pengantaraan hendaklah secara bertulis
dan ditandatangani oleh pihak-pihak, dan hendaklah mengandungi perkara
yang dipersetujui oleh pihak-pihak berkenaan dengan pengantaraan itu yang
termasuklah pelantikan pengantara.

BAHAGIAN III

4. Bahagian III memperkatakan pelantikan dan penamatan pelantikan
pengantara.

_Fasal 7 bertujuan untuk mengadakan peruntukan bagi pelantikan pengantara_
oleh pihak-pihak, bilangan pengantara yang hendak dilantik dan kehendak lain
berkenaan dengan pelantikan pengantara. Pengantara yang dilantik di bawah
_fasal_ ini hendaklah memiliki kelayakan, pengetahuan dan pengalaman yang
berkaitan atau memenuhi kehendak sesuatu institusi berhubung dengan seseorang
pengantara supaya dapat menjamin pelantikan pengantara yang bebas dan saksama
oleh pihak-pihak. Fasal ini juga bertujuan untuk mengadakan peruntukan bagi
pembayaran fi atau apa-apa balasan lain kepada pengantara.

_Fasal 8 bertujuan untuk memperuntukkan bagi hal keadaan yang dalamnya_
pelantikan pengantara di bawah Akta boleh ditamatkan oleh pihak-pihak.


-----

_Pengantaraan_ 15

BAHAGIAN IV

5. Bahagian IV memperkatakan proses pengantaraan.

_Fasal 9_ bertujuan untuk memperuntukkan bagi peranan pengantara.

_Fasal 10_ bertujuan untuk membolehkan pengantara meminta pihak-pihak
supaya mengemukakan pernyataan yang menghuraikan fakta ringkas mengenai
pertikaian, disertai dengan apa-apa dokumen yang disifatkan sesuai oleh pihak
itu untuk dikemukakan.

_Fasal 11 bertujuan untuk memperuntukkan bahawa pengantaraan hendaklah_
dijalankan secara tertutup, yang melibatkan perjumpaan pihak-pihak bersamasama atau secara berasingan. Seterusnya _fasal ini memperuntukkan bahawa_
bukan pihak yang dipilih oleh pihak-pihak atau pengantara boleh menyertai
pengantaraan untuk membantu pihak-pihak atau pengantara masing-masing
walaupun pengantaraan dijalankan secara tertutup. Sebagaimana yang ditakrifkan
dalam _fasal 3, bukan pihak termasuklah peguam setiap pihak, pakar dalam_
hal perkara pertikaian dan saksi.

BAHAGIAN V

6. Bahagian V adalah berhubungan dengan berakhirnya pengantaraan.

_Fasal 12 menyatakan hal keadaan apabila pengantaraan akan berakhir. Antara_
hal keadaan itu ialah penandatanganan perjanjian penyelesaian oleh pihakpihak, penarikan diri oleh suatu pihak daripada pengantaraan dan kematian
atau ketidakupayaan mana-mana pihak.

_Fasal 13 bertujuan untuk mengadakan peruntukan bagi perjanjian penyelesaian_
yang merupakan perjanjian yang ditandatangani oleh pihak-pihak apabila
pengantaraan berakhir dan pencapaian persetujuan oleh pihak-pihak berkenaan
dengan pertikaian itu.

_Fasal 14 bertujuan untuk mengadakan peruntukan mengenai kesan perjanjian_
penyelesaian. Perjanjian itu boleh direkodkan di hadapan mahkamah sebagai
penghakiman persetujuan atau penghakiman mahkamah jika prosiding telah
dimulakan.

BAHAGIAN VI

7. Bahagian VI memperkatakan peruntukan yang berhubungan dengan
kerahsiaan dan perlindungan.

_Fasal 15 memperkatakan kerahsiaan komunikasi pengantaraan dan_
memperuntukkan bagi hal keadaan yang dalamnya komunikasi pengantaraan
boleh dizahirkan.

_Fasal 16_ memperkatakan perlindungan komunikasi pengantaraan dan
menyatakan hal keadaan yang dalamnya perlindungan tidak terpakai.


-----

16 _Rang Undang-Undang_

BAHAGIAN VII

8. Bahagian VII memperkatakan peruntukan pelbagai.

_Fasal 17_ bertujuan untuk memperuntukkan bahawa kos pengantaraan
hendaklah ditanggung secara sama rata antara pihak-pihak tetapi pihak-pihak
adalah bebas untuk bersetuju tentang kos yang akan ditanggung oleh setiap
pihak.

_Fasal 18_ memberi Menteri kuasa untuk meminda Jadual melalui perintah
yang disiarkan dalam _Warta._

_Fasal 19_ bertujuan untuk memperuntukkan bahawa seseorang pengantara
tidaklah bertanggungan bagi apa-apa perbuatan atau peninggalan yang dilakukan
atau ditinggalkan daripada dilakukan dalam menunaikan fungsinya sebagai
pengantara melainkan jika perbuatan atau peninggalan itu dibuktikan sebagai
fraud atau melibatkan salah laku secara sengaja.

_Fasal 20_ memberi Menteri kuasa untuk membuat peraturan-peraturan bagi
penjalanan yang lebih baik tujuan dan maksud Akta ini.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U²)2638]


-----

