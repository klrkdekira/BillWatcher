---
Year: 2017
Bill: D.R.19/2017 - RUU Perihal Dagangan (Pindaan) 2017 (Lulus)
Title: D.R.19/2017 - RUU Perihal Dagangan (Pindaan) 2017 (Lulus)
Download URL: https://www.parlimen.gov.my/files/billindex/pdf/2017/D.R.%2019_2017%20(bm).pdf
URL: https://www.parlimen.gov.my/files/billindex/pdf/2017/D.R.%2019_2017%20(bm).pdf
---
---
Reading:
D.R.19/2017
Bacaan Pertama Pada:25/07/2017
Bacaan Kedua Pada:02/08/2017
Dibentang Oleh:YB Dato' Seri Hamzah bin Zainudin- Menteri KPDNKK
Diluluskan Pada:02/08/2017
Dibentang Oleh:YB Dato' Seri Hamzah bin Zainudin - Menteri KPDNKK
---

_Perihal Dagangan (Pindaan)_ 1

**D.R. 19/2017**

RANG UNDANG-UNDANG

_b e r n a m a_

Suatu Akta untuk meminda Akta Perihal Dagangan 2011.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Perihal Dagangan
(Pindaan) 2017.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

(3) Walau apa pun subseksyen (2), seksyen 3 disifatkan mula
berkuat kuasa pada 1 November 2011.


-----

2 _Rang Undang-Undang_

**Pindaan seksyen 2**

**2. Akta Perihal Dagangan 2011 [Akta 730], yang disebut**
“Akta ibu” dalam Akta ini, dipinda dalam seksyen 2 dengan
memasukkan sebelum takrif “barang-barang” takrif yang berikut:

“ “Akta ini” termasuklah mana-mana perundangan subsidiari
yang dibuat di bawah Akta ini;”.

**Pindaan seksyen 3**

**3. Subseksyen 3(5) Akta ibu dipinda dalam teks bahasa kebangsaan**
dengan menggantikan perkataan “atau” dengan perkataan “dan”.

**Pindaan seksyen 15**

**4. Seksyen 15 Akta ibu dipinda—**

_(a)_ dengan menomborkan semula seksyen yang sedia ada

sebagai subseksyen (1); dan

_(b)_ dengan memasukkan selepas subseksyen (1) yang

dinomborkan semula subseksyen yang berikut:

“(2) Subseksyen (1) tidak terpakai bagi apa-apa
iklan yang dibuat dalam penjalanan perdagangan atau
perniagaan yang ditetapkan di bawah seksyen 10b
Akta Kawalan Harga dan Antipencatutan 2011 [Akta 723].

(3) Setakat yang berhubungan dengan seksyen 9
Akta Cukai Barang dan Perkhidmatan 2014 [Akta 762],
orang berdaftar hendaklah mematuhi apa-apa garis
panduan yang berhubungan dengan pempameranan,
pengiklanan, penyiaran atau penyebutan harga yang
dikeluarkan oleh Pengawal selepas berunding dengan
Ketua Pengarah Kastam dan Eksais.

(4) Bagi maksud seksyen ini—

“Ketua Pengarah Kastam dan Eksais” ertinya
Ketua Pengarah Kastam dan Eksais yang dilantik
di bawah seksyen 3 Akta Kastam 1967 [Akta 235];
dan


-----

_Perihal Dagangan (Pindaan)_ 3

“orang berdaftar” mempunyai erti yang diberikan
kepadanya dalam seksyen 2 Akta Cukai Barang
dan Perkhidmatan 2014.”.

HURAIAN

Rang Undang-Undang ini bertujuan untuk meminda Akta Perihal
Dagangan 2011 (“Akta 730”).

2. _Fasal 1_ mengandungi tajuk ringkas dan peruntukan mengenai permulaan
kuat kuasa Akta yang dicadangkan.

3. _Fasal 2 bertujuan untuk meminda seksyen 2 Akta 730 untuk memasukkan_
tafsiran “Akta ini” ke dalam Akta 730.

4. Fasal 3 bertujuan untuk meminda subseksyen 3(5) teks bahasa kebangsaan
Akta 730 supaya selaras dengan teks bahasa Inggeris.

5. Fasal 4 bertujuan untuk meminda seksyen 15 Akta 730 dengan menomborkan
semula seksyen 15 sebagai subseksyen 15(1) dan dengan memasukkan subseksyen
baharu (2), (3) dan (4).

Subseksyen 15(1) Akta 730 yang dinomborkan semula memperuntukkan

bahawa jika dalam mana-mana iklan, harga apa-apa barang atau perkhidmatan
disebut, harga itu hendaklah, melainkan jika ternyata sebaliknya, disifatkan
termasuk semua cukai dan duti kerajaan yang layak dan apa-apa caj lain.
Akta Kawalan Harga dan Antipencatutan 2011 [Akta 723] juga dipinda untuk
memasukkan seksyen baharu 10b yang memperkatakan harga terangkum. Oleh
yang demikian, subseksyen 15(2) yang dicadangkan dimasukkan ke dalam
Akta 730 yang tujuannya adalah untuk mengecualikan pemakaian subseksyen 15(1)
Akta 730 kepada apa-apa perdagangan dan perniagaan yang ditetapkan di
bawah seksyen baharu 10b Akta 723.

Kemasukan subseksyen 15(3) ke dalam Akta 730 bertujuan untuk menghendaki

orang berdaftar di bawah Akta Cukai Barang dan Perkhidmatan 2014 [Akta 762]
untuk mematuhi garis panduan yang dikeluarkan oleh Pengawal selepas berunding
dengan Ketua Pengarah Kastam dan Eksais bagi maksud penyelarasan antara
arahan Ketua Pengarah Kastam dan Eksais berhubung dengan pempameranan
harga yang menyentuh cukai barang dan perkhidmatan dengan garis panduan
Pengawal berhubung dengan pempameranan harga.

Kemasukan subseksyen 15(4) ke dalam Akta 730 bertujuan untuk

memperuntukkan takrif “Ketua Pengarah Kastam dan Eksais” dan “orang
berdaftar” yang disebut dalam subseksyen 15(3) yang dicadangkan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3041]


-----

