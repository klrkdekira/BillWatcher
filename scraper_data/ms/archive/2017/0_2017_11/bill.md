---
Year: 2017
Bill: D.R.12/2017 - RUU Cukai Pelancongan 2017 (Lulus)
Title: D.R.12/2017 - RUU Cukai Pelancongan 2017 (Lulus)
Download URL: https://www.parlimen.gov.my/files/billindex/pdf/2017/D.R.%2012_2017%20(bm).pdf
URL: https://www.parlimen.gov.my/files/billindex/pdf/2017/D.R.%2012_2017%20(bm).pdf
---
---
Reading:
D.R.12/2017
Bacaan Pertama Pada:04/04/2017
Bacaan Kedua Pada:05/04/2017
Dibentang Oleh:YB Dato' Seri Mohamed Nazri Bin Abdul Aziz - Menteri Pelancongan Dan Kebudayaan
Diluluskan Pada:05/04/2017
Dibentang Oleh:YB Dato' Seri Mohamed Nazri Bin Abdul Aziz - Menteri Pelancongan Dan Kebudayaan
---

_Cukai Pelancongan_ 1

**D.R. 12/2017**

RANG UNDANG-UNDANG CUKAI PELANCONGAN 2017

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

PENTADBIRAN

3. Fungsi dan kuasa Ketua Pengarah dan pegawai lain

4. Pekhidmat awam

5. Kad kuasa, dsb., hendaklah dikemukakan

Bahagian III

PENGENAAN CUKAI PELANCONGAN

6. Pengenaan cukai pelancongan

7. Kewajipan pengendali untuk memungut cukai pelancongan dan membayar
cukai pelancongan yang dipungut kepada Ketua Pengarah

8. Kadar cukai pelancongan

9. Kuasa Menteri untuk mengecualikan

Bahagian IV

PENDAFTARAN

10. Tanggungan pengendali untuk berdaftar

11. Tanggungan pengendali yang mengendalikan premis penginapan sebelum
kuat kuasa Akta untuk berdaftar

12. Pendaftaran pengendali

13. Pembatalan pendaftaran


-----

_Rang Undang-Undang_

Bahagian V

INVOIS, REKOD, PENYATA DAN TAKSIRAN

_Fasal_

14. Invois, resit atau dokumen lain

15. Pengeluaran invois, resit atau dokumen lain oleh komputer

16. Nota kredit dan nota debit

17. Kewajipan untuk menyimpan rekod

18. Tempoh bercukai

19. Pengemukaan penyata dan pembayaran cukai pelancongan

20. Kuasa untuk mentaksir

Bahagian VI

PEREMITAN, PEMBAYARAN BALIK DAN MENDAPATKAN BALIK

21. Peremitan

22. Pembayaran balik cukai pelancongan, dsb., yang terlebih dibayar atau
tersilap bayar

23. Pembayaran balik bagi hutang lapuk

24. Pemotongan daripada penyata bagi cukai pelancongan yang dibayar balik

25. Kuasa untuk memungut cukai pelancongan, dsb., daripada orang yang
berhutang wang dengan pengendali

26. Pembayaran secara ansuran

27. Mendapatkan balik cukai pelancongan, dsb., daripada orang yang
meninggalkan Malaysia

28. Mendapatkan balik cukai pelancongan, dsb., yang tersilap dibayar balik

29. Mendapatkan balik cukai pelancongan, dsb., sebagai hutang sivil

30. Mendapatkan balik cukai pelancongan dalam hal keadaan lain

31. Tanggungan bersesama dan berasingan bagi pekongsi, pegawai, anggota
jawatankuasa atau pengarah

Bahagian VII

PENGUATKUASAAN

32. Kuasa penguatkuasaan, pemeriksaan dan penyiasatan

33. Akses kepada tempat, premis, dsb.

34. Akses kepada maklumat berekod atau data berkomputer


-----

_Cukai Pelancongan_ 3

_Fasal_

35. Majistret boleh mengeluarkan waran geledah

36. Penggeledahan boleh dibuat tanpa waran

37. Penyitaan buku, dokumen, dsb.

38. Kuasa menangkap

Bahagian VIII

KESALAHAN DAN PENALTI

39. Penalti bagi menghalang, dsb., pegawai kastam

40. Penalti bagi penyata yang tidak betul

41. Penalti bagi pemungutan cukai pelancongan oleh orang yang tidak
bertanggungan untuk memungut cukai pelancongan

42. Penalti bagi pengelakan cukai pelancongan, fraud

43. Penalti bagi keengganan untuk menjawab soalan atau memberikan
maklumat palsu

44. Percubaan dan pensubahatan

45. Penalti am

46. Kesalahan oleh kumpulan orang, dsb.

47. Kesalahan oleh pekerja atau ejen

48. Cukai pelancongan, dsb., hendaklah kena dibayar walau apa pun apa-apa
prosiding, dsb.

Bahagian IX

PERBICARAAN DAN PROSIDING

49. Pendakwaan

50. Bidang kuasa untuk membicarakan kesalahan

51. Sabitan di bawah undang-undang lain

52. Peruntukan keterangan

53. Nilai keterangan salinan notis elektronik

54. Pemenjaraan kerana tidak membayar denda

55. Tiada kos atau ganti rugi yang timbul daripada penyitaan yang boleh
didapatkan balik melainkan penyitaan tanpa sebab yang munasabah
atau sebab barangkali

56. Pengkompaunan kesalahan

57. Perintah mahkamah


-----

_Rang Undang-Undang_

_Fasal_

58. Obligasi kerahsiaan

59. Perlindungan pemberi maklumat daripada diketahui

Bahagian X

PELBAGAI

60. Orang yang terikat untuk mengemukakan buku, dsb., atau memberikan
maklumat, dsb.

61. Penyampaian notis, dsb.

62. Penggunaan perkhidmatan elektronik

63. Pengesahan notis, dsb.

64. Bayaran pos percuma

65. Penjalanan urusan bagi pihak pengendali

66. Borang yang hendak digunakan

67. Pertikaian dan rayuan

68. Penyelesai syarikat hendaklah memberikan notis penggulungan, dan
mengasingkan cukai pelancongan

69. Pelantikan penerima hendaklah diberitahu kepada Ketua Pengarah

70. Kuasa untuk membuat peraturan-peraturan


-----

_Cukai Pelancongan_ 5

RANG UNDANG-UNDANG

_b e r n a m a_

Suatu Akta untuk mengadakan peruntukan bagi pengenaan dan
pemungutan cukai pelancongan dan bagi perkara-perkara yang
berkaitan dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Cukai Pelancongan 2017.**

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta dan Menteri_
boleh menetapkan tarikh yang berlainan bagi permulaan kuat
kuasa Bahagian yang berlainan atau peruntukan yang berlainan
Akta ini.


-----

6 _Rang Undang-Undang_

**Tafsiran**

**2. (1) Dalam Akta ini, melainkan jika konteksnya menghendaki**
makna yang lain—

“ditetapkan” ertinya ditetapkan melalui peraturan-peraturan
yang dibuat di bawah Akta ini;

“dokumen” mempunyai erti yang diberikan kepadanya dalam
seksyen 3 Akta Keterangan 1950 [Akta 56];

“elektronik” mempunyai erti yang diberikan kepadanya dalam
seksyen 5 Akta Aktiviti Kerajaan Elektronik 2007 [Akta 680];

“Ketua Pengarah” ertinya Ketua Pengarah Kastam dan Eksais
yang dilantik di bawah subseksyen 3(1) Akta Kastam 1967

[Akta 235];

“komputer” mempunyai erti yang diberikan kepadanya dalam
seksyen 3 Akta Keterangan 1950;

“Menteri” ertinya Menteri yang dipertanggungkan dengan
tanggungjawab bagi kewangan;

“orang” termasuklah orang perseorangan, suatu firma, suatu
pertubuhan, suatu persatuan, suatu syarikat dan kumpulan orang
yang lain;

“pegawai kanan kastam” mempunyai erti yang diberikan
kepadanya dalam subseksyen 2(1) Akta Kastam 1967;

“pegawai kastam” mempunyai erti yang diberikan kepadanya
dalam subseksyen 2(1) Akta Kastam 1967;

“pelancong” mempunyai erti yang diberikan kepadanya dalam
subseksyen 2(1) Akta Industri Pelancongan 1992 [Akta 482];

“pengendali” ertinya mana-mana orang yang mengendalikan
premis penginapan;

“premis penginapan” mempunyai erti yang diberikan kepadanya
dalam subseksyen 2(1) Akta Industri Pelancongan 1992;

“surcaj” ertinya surcaj yang dikenakan di bawah seksyen 26;

“tempoh bercukai” ertinya tempoh yang dinyatakan dalam
seksyen 18


-----

_Cukai Pelancongan_ 7

Bahagian II

PENTADBIRAN

**Fungsi dan kuasa Ketua Pengarah dan pegawai lain**

**3. (1) Ketua Pengarah hendaklah mempunyai kuasa untuk mengawasi**
segala perkara yang berhubungan dengan cukai pelancongan,
tertakluk kepada arahan dan kawalan Menteri.

(2) Tertakluk kepada arahan dan pengawasan am Ketua Pengarah,
semua pegawai kastam yang dilantik di bawah seksyen 3 Akta
Kastam 1967 dan yang memegang pangkat Penguasa atau apa-apa
pangkat yang lebih tinggi daripada pangkat Penguasa, hendaklah
mempunyai dan menjalankan segala kuasa yang diberikan kepada
Ketua Pengarah di bawah Akta ini selain kuasa yang diberikan
oleh seksyen 21 dan 66.

(3) Menjadi kewajipan mana-mana pegawai kastam untuk
menguatkuasakan dan memastikan pematuhan yang sewajarnya
peruntukan Akta ini dan untuk membuat segala penyiasatan yang
sewajarnya berhubung dengannya.

(4) Tiap-tiap orang yang diguna khidmat bagi apa-apa kewajipan
atau perkhidmatan yang berhubungan dengan cukai pelancongan
dengan perintah atau persetujuan Ketua Pengarah, sama ada
dinyatakan sebelumnya atau kemudiannya, hendaklah disifatkan
sebagai pegawai yang hak bagi kewajipan atau perkhidmatan itu.

**Pekhidmat awam**

**4. Semua pegawai awam semasa melaksanakan apa-apa kewajipan**
atau perkhidmatan yang berhubungan dengan cukai pelancongan
hendaklah disifatkan sebagai pekhidmat awam mengikut pengertian
Kanun Keseksaan [Akta 574].

**Kad kuasa, dsb., hendaklah dikemukakan**

**5. (1) Tiap-tiap pegawai kastam apabila melaksanakan kewajipannya**
hendaklah, jika tidak beruniform, apabila diminta oleh mana-mana
orang, mengisytiharkan jawatannya dan mengemukakan kepada
orang itu kad kuasa atau lencana yang ditetapkan di bawah
seksyen 8a Akta Kastam 1967.


-----

8 _Rang Undang-Undang_

(2) Tidaklah menjadi suatu kesalahan bagi mana-mana orang
untuk enggan mematuhi apa-apa permintaan, tuntutan atau perintah
yang dibuat oleh mana-mana pegawai kastam yang bertindak atau
yang berupa sebagai bertindak di bawah Akta ini jika pegawai itu
tidak beruniform dan enggan untuk mengisytiharkan jawatannya
dan mengemukakan kad kuasa atau lencananya apabila diminta
berbuat demikian oleh orang itu.

Bahagian III

PENGENAAN CUKAI PELANCONGAN

**Pengenaan cukai pelancongan**

**6. (1) Suatu cukai yang dikenali sebagai cukai pelancongan**
hendaklah dikenakan dan dilevikan ke atas pelancong yang
menginap di mana-mana premis penginapan yang disediakan oleh
seseorang pengendali pada kadar yang ditetapkan oleh Menteri
mengikut seksyen 8.

(2) Tertakluk kepada subseksyen (3), adalah menjadi kewajipan
pelancong itu untuk membayar cukai pelancongan itu kepada
pengendali itu.

(3) Jika lebih daripada seorang pelancong menginap dalam
penginapan yang sama pada masa yang sama dan cukai pelancongan
bagi penginapan itu telah dibayar oleh salah seorang daripada
pelancong itu, pelancong yang lain yang menginap dalam
penginapan yang sama pada masa yang sama tidak bertanggungan
untuk membayar cukai pelancongan bagi penginapan itu.

**Kewajipan pengendali untuk memungut cukai pelancongan**
**dan membayar cukai pelancongan yang dipungut kepada**
**Ketua Pengarah**

**7. (1) Tertakluk kepada subseksyen 6(2), adalah menjadi kewajipan**
tiap-tiap pengendali yang menyediakan penginapan kepada seseorang
pelancong di suatu premis penginapan untuk memungut cukai
pelancongan daripada pelancong itu.


-----

_Cukai Pelancongan_ 9

(2) Tiap-tiap pengendali hendaklah membayar cukai pelancongan
yang dipungut atau bertanggungan untuk dipungut di bawah Akta
ini kepada Ketua Pengarah.

**Kadar cukai pelancongan**

**8. (1) Menteri boleh, dengan persetujuan menteri yang**
dipertanggungkan dengan tanggungjawab bagi pelancongan,
melalui perintah yang disiarkan dalam _Warta, menetapkan kadar_
cukai pelancongan yang hendak dikenakan dan dilevikan di bawah
Akta ini.

(2) Bagi maksud subseksyen (1), “menetapkan” termasuklah
“menaikkan” atau “mengurangkan”.

(3) Apa-apa perintah yang dibuat di bawah subseksyen (1)
hendaklah dibentangkan di hadapan Dewan Rakyat pada mesyuarat
Dewan Rakyat yang berikutnya dan hendaklah, apabila habis tempoh
satu ratus dua puluh hari dari tarikh perintah itu dibentangkan
atau apa-apa tempoh lanjutan sebagaimana yang diarahkan oleh
Dewan Rakyat melalui ketetapan, terhenti berkuat kuasa jika dan
setakat yang ia tidak disahkan melalui ketetapan yang diluluskan
oleh Dewan Rakyat dalam tempoh satu ratus dua puluh hari itu
atau, jika tempoh itu telah dilanjutkan, dalam apa-apa tempoh
yang dilanjutkan itu.

(4) Jika suatu perintah terhenti berkuat kuasa keseluruhannya
atau sebahagiannya sebagaimana yang diperuntukkan dalam
subseksyen (3), apa-apa cukai pelancongan yang dikenakan dan
dilevikan menurut perintah itu atau apa-apa bahagian daripada
cukai pelancongan itu, mengikut mana-mana yang berkenaan, yang
terhenti berkuat kuasa hendaklah, tertakluk kepada peruntukan
subseksyen (5), kena dibayar balik kepada orang yang membayar
cukai pelancongan itu.

(5) Melainkan jika Menteri mengarahkan selainnya, tiada cukai
pelancongan yang kena dibayar balik di bawah subseksyen (4)
boleh dibayar balik melainkan jika orang yang membayar cukai
pelancongan itu membuat tuntutan secara bertulis kepada Ketua
Pengarah dalam tempoh satu tahun dari tarikh perintah itu terhenti
berkuat kuasa keseluruhannya atau sebahagiannya dan tuntutan
itu hendaklah mengandungi apa-apa butir-butir sebagaimana yang
dikehendaki oleh Ketua Pengarah.


-----

10 _Rang Undang-Undang_

**Kuasa Menteri untuk mengecualikan**

**9. (1) Menteri boleh, melalui perintah yang disiarkan dalam Warta,**
dalam mana-mana kes tertentu dan tertakluk kepada apa-apa syarat
sebagaimana yang difikirkannya patut untuk dikenakan—

_(a) mengecualikan mana-mana pelancong atau golongan_

pelancong daripada pembayaran keseluruhan atau
apa-apa bahagian daripada cukai pelancongan;

_(b) mengecualikan mana-mana pengendali atau golongan_

pengendali daripada memungut keseluruhan atau apa-apa
bahagian daripada cukai pelancongan; atau

_(c) mengecualikan mana-mana pengendali atau golongan_

pengendali daripada kehendak untuk berdaftar di bawah
Bahagian IV.

(2) Menteri boleh, dalam mana-mana kes tertentu dan tertakluk
kepada apa-apa syarat sebagaimana yang difikirkannya patut untuk
dikenakan, mengecualikan mana-mana orang daripada keseluruhan
atau mana-mana peruntukan Akta ini.

Bahagian IV

PENDAFTARAN

**Tanggungan pengendali untuk berdaftar**

**10. (1) Tiap-tiap pengendali hendaklah bertanggungan untuk**
berdaftar di bawah Akta ini dan bagi maksud itu hendaklah
memohon kepada Ketua Pengarah untuk didaftarkan, mengikut
cara sebagaimana yang ditetapkan.

(2) Permohonan yang disebut dalam subseksyen (1) hendaklah
dibuat dalam tempoh tiga puluh hari dari tarikh pengendali itu
mengendalikan premis penginapan.

(3) Mana-mana pengendali yang melanggar subseksyen (1)
melakukan suatu kesalahan dan boleh, apabila disabitkan, didenda
tidak melebihi tiga puluh ribu ringgit atau dipenjarakan selama
tempoh tidak melebihi satu tahun atau kedua-duanya.


-----

_Cukai Pelancongan_ 11

**Tanggungan pengendali yang mengendalikan premis penginapan**
**sebelum permulaan kuat kuasa Akta untuk berdaftar**

**11. (1) Tiap-tiap pengendali yang sebaik sebelum permulaan kuat**
kuasa Bahagian ini mengendalikan premis penginapan hendaklah,
dalam tempoh tiga puluh hari dari tarikh permulaan kuat kuasa
Bahagian ini, memohon kepada Ketua Pengarah untuk didaftarkan,
mengikut cara sebagaimana yang ditetapkan.

(2) Mana-mana pengendali yang melanggar subseksyen (1)
melakukan suatu kesalahan dan boleh, apabila disabitkan, didenda
tidak melebihi tiga puluh ribu ringgit atau dipenjarakan selama
tempoh tidak melebihi satu tahun atau kedua-duanya.

**Pendaftaran pengendali**

**12. (1) Ketua Pengarah hendaklah mendaftarkan mana-mana**
pengendali yang membuat permohonan di bawah seksyen 10 atau 11
berkuat kuasa dari hari pertama bulan yang berikutnya selepas
permohonan dikemukakan kepada Ketua Pengarah.

(2) Walau apa pun seksyen 10 dan 11, Ketua Pengarah hendaklah
mempunyai kuasa untuk mendaftar—

_(a) mana-mana pengendali yang mengendalikan premis_

penginapan yang didaftarkan sebagai premis penginapan
pelancong di bawah seksyen 31 c Akta Industri
Pelancongan 1992; atau

_(b) mana-mana pengendali yang tidak berdaftar di bawah_

subseksyen (1) atau perenggan _(a),_

berkuat kuasa dari hari pertama bulan yang berikutnya selepas
maklumat yang berhubungan dengan perenggan _(a) atau_ _(b)_
diketahui oleh atau diberitahu kepada Ketua Pengarah.

(3) Ketua Pengarah hendaklah memberitahu orang yang
didaftarkan di bawah seksyen ini mengikut cara sebagaimana
yang difikirkannya patut.


-----

12 _Rang Undang-Undang_

**Pembatalan pendaftaran**

**13. (1) Pengendali yang berhenti mengendalikan premis penginapan**
atau dikecualikan di bawah seksyen 9 hendaklah memberitahu
Ketua Pengarah secara bertulis tentang hakikat itu dan tarikhnya
dalam tempoh tiga puluh hari dari tarikh pemberhentian atau
pengecualian, mengikut mana-mana yang berkenaan.

(2) Apabila pemberitahuan di bawah subseksyen (1) diterima,
Ketua Pengarah boleh membatalkan pendaftaran pengendali itu
dari tarikh yang ditentukan oleh Ketua Pengarah.

Bahagian V

INVOIS, REKOD, PENYATA DAN TAKSIRAN

**Invois, resit dan dokumen lain**

**14. (1) Tiap-tiap pengendali hendaklah mengeluarkan suatu invois,**
resit atau dokumen lain dalam bahasa kebangsaan atau dalam
bahasa Inggeris kepada pelancong berkenaan dengan penginapan
yang disediakan dan hendaklah menyatakan kadar dan amaun
cukai pelancongan yang kena dibayar secara berasingan daripada
caj bagi penginapan yang disediakan oleh pengendali.

(2) Tiada invois, resit atau dokumen lain yang menunjukkan
suatu amaun yang berupa sebagai cukai pelancongan boleh
dikeluarkan oleh seseorang yang bukan seorang pengendali.

(3) Mana-mana orang yang melanggar subseksyen (1) atau (2)
melakukan suatu kesalahan dan boleh, apabila disabitkan, didenda
tidak melebihi tiga puluh ribu ringgit atau dipenjarakan selama
tempoh tidak melebihi satu tahun atau kedua-duanya.

(4) Bagi maksud seksyen ini, dan seksyen 15 dan 30, sebutan
mengenai “dokumen lain” termasuklah pesanan tempatan dan
penyata akaun.

**Pengeluaran invois, resit atau dokumen lain oleh komputer**

**15. Bagi maksud mana-mana peruntukan di bawah Akta ini**
berhubung dengan suatu invois, resit, atau dokumen lain, seseorang
pengendali hendaklah dikira sebagai telah mengeluarkan suatu


-----

_Cukai Pelancongan_ 13

invois, resit atau dokumen lain kepada seseorang pelancong jika
butir-butir yang diperlukan telah dirakamkan dalam komputer
dan—

_(a) dihantar atau dijadikan tersedia kepada pelancong melalui_

cara elektronik; atau

_(b) dikeluarkan atas apa-apa bahan dan bahan itu diserahkan_

kepada pelancong itu.

**Nota kredit dan nota debit**

**16. Jika seseorang pengendali mengeluarkan suatu nota kredit atau**
nota debit yang mengandungi butir-butir yang ditetapkan dalam
hal keadaan dan mengikut syarat yang ditetapkan, pengendali itu
hendaklah membuat pelarasan dalam penyatanya dengan sewajarnya.

**Kewajipan untuk menyimpan rekod**

**17. (1) Tiap-tiap pengendali hendaklah menyimpan rekod yang**
lengkap, benar dan kemas kini bagi segala transaksi yang menyentuh
atau mungkin menyentuh tanggungannya untuk memungut cukai
pelancongan dalam buku akaun atau rekod lain sebagaimana yang
diarahkan oleh Ketua Pengarah.

(2) Apa-apa rekod yang disimpan di bawah seksyen ini
hendaklah—

_(a) dipelihara bagi tempoh tujuh tahun dari tarikh terakhir_

yang berkaitan dengan rekod itu;

_(b) dalam bahasa kebangsaan atau bahasa Inggeris; dan_

_(c) disimpan di Malaysia, kecuali jika diluluskan selainnya_

oleh Ketua Pengarah dan tertakluk kepada syarat yang
difikirkannya patut.

(3) Jika rekod itu adalah dalam bentuk yang boleh dibaca secara
elektronik, rekod itu hendaklah disimpan mengikut apa-apa cara
yang membolehkan rekod itu menjadi tersedia boleh diakses dan
ditukar ke dalam tulisan.


-----

14 _Rang Undang-Undang_

(4) Jika rekod itu pada asalnya dalam bentuk manual dan
kemudiannya ditukar ke dalam bentuk elektronik, rekod itu
hendaklah dikekalkan dalam bentuk asalnya sebelum pertukaran
itu.

(5) Mana-mana orang yang melanggar seksyen ini melakukan
suatu kesalahan dan boleh, apabila disabitkan, didenda tidak
melebihi tiga puluh ribu ringgit atau dipenjarakan selama tempoh
tidak melebihi satu tahun atau kedua-duanya.

**Tempoh bercukai**

**18. (1) Tempoh bercukai bagi cukai pelancongan hendaklah suatu**
tempoh tiga bulan yang berakhir pada hari terakhir mana-mana
bulan bagi mana-mana tahun kalendar.

(2) Walau apa pun subseksyen (1), seseorang pengendali yang
telah diberikan tempoh bercukai bagi maksud Akta Cukai Barang
dan Perkhidmatan 2014 [Akta 762] hendaklah diberikan tempoh
bercukai yang sama bagi maksud Akta ini.

**Pengemukaan penyata dan pembayaran cukai pelancongan**

**19. (1) Tiap-tiap pengendali hendaklah, berkenaan dengan tempoh**
bercukainya, mengakaunkan cukai pelancongan yang diterima
dalam suatu penyata sebagaimana yang ditetapkan dan penyata
itu hendaklah dikemukakan kepada Ketua Pengarah mengikut
cara yang ditetapkan tidak lewat daripada hari terakhir bulan
berikutnya selepas berakhirnya tempoh bercukai pengendali itu
yang berkaitan dengan penyata itu.

(2) Jika keseluruhan atau apa-apa bahagian daripada cukai
pelancongan tidak diterima oleh pengendali daripada pelancong
dalam tempoh dua belas bulan kalendar dari tarikh invois bagi
penginapan yang disediakan, pengendali hendaklah mengakaunkan
cukai pelancongan itu dalam penyata dalam tempoh bercukai yang
berikutnya selepas berakhirnya tempoh dua belas bulan kalendar
itu dan penyata itu hendaklah dikemukakan kepada Ketua Pengarah
mengikut cara yang ditetapkan.

(3) Mana-mana pengendali yang terhenti daripada berdaftar
di bawah seksyen 12 hendaklah, tidak lewat daripada tiga puluh
hari selepas terhenti daripada berdaftar atau apa-apa tarikh yang
kemudian dari itu sebagaimana yang dibenarkan oleh Ketua


-----

_Cukai Pelancongan_ 15

Pengarah, mengemukakan suatu penyata yang mengandungi
butir-butir sebagaimana yang ditentukan oleh Ketua Pengarah
berkenaan dengan bahagian tempoh bercukai yang terakhir yang
pengendali itu berdaftar.

(4) Mana-mana pengendali yang dikehendaki untuk mengemukakan
suatu penyata di bawah seksyen ini hendaklah membayar kepada
Ketua Pengarah amaun cukai pelancongan yang genap masa dan
kena dibayar oleh pengendali berkenaan dengan tempoh bercukai
yang berkaitan dengan penyata itu tidak lewat dari hari terakhir
yang pengendali itu dikehendaki untuk mengemukakan penyata
itu.

(5) Penyata yang disebut dalam subseksyen (1), (2) dan (3)
hendaklah dikemukakan sama ada atau tidak terdapat cukai
pelancongan yang kena dibayar.

(6) Mana-mana pengendali yang gagal mengemukakan penyata
sebagaimana yang dikehendaki di bawah subseksyen (1), (2) atau (3)
melakukan suatu kesalahan dan boleh, apabila disabitkan, didenda
tidak melebihi tiga puluh ribu ringgit atau dipenjarakan selama
tempoh tidak melebihi satu tahun atau kedua-duanya.

(7) Mana-mana pengendali yang gagal membayar kepada Ketua
Pengarah amaun cukai pelancongan yang genap masa dan kena
dibayar di bawah subseksyen (4) melakukan suatu kesalahan dan
boleh, apabila disabitkan, didenda tidak melebihi tiga puluh ribu
ringgit atau dipenjarakan selama tempoh tidak melebihi satu tahun
atau kedua-duanya.

(8) Jika apa-apa cukai pelancongan yang genap masa dan
kena dibayar tidak dibayar sepenuhnya atau sebahagiannya oleh
mana-mana pengendali selepas hari terakhir yang ia genap masa
dan kena dibayar di bawah subseksyen (4) dan tiada pendakwaan
dimulakan, pengendali hendaklah membayar—

_(a) bagi tempoh tiga puluh hari yang pertama yang_

cukai pelancongan itu tidak dibayar sepenuhnya atau
sebahagiannya selepas tamat tempoh yang dinyatakan di
bawah subseksyen (4), penalti sebanyak sepuluh peratus
daripada amaun cukai pelancongan itu yang masih belum
dibayar;


-----

16 _Rang Undang-Undang_

_(b) bagi tempoh tiga puluh hari yang kedua yang cukai_

pelancongan itu tidak dibayar sepenuhnya atau
sebahagiannya selepas tamat tempoh yang dinyatakan
di bawah subseksyen (4), penalti tambahan sebanyak
sepuluh peratus daripada amaun cukai pelancongan itu
yang masih belum dibayar; dan

_(c) bagi tempoh tiga puluh hari yang ketiga yang cukai_

pelancongan itu tidak dibayar sepenuhnya atau
sebahagiannya selepas tamat tempoh yang dinyatakan
di bawah subseksyen (4), penalti tambahan sebanyak
sepuluh peratus daripada amaun cukai pelancongan itu
yang masih belum dibayar.

(9) Tertakluk kepada subseksyen (11), pendakwaan bagi kesalahan
di bawah subseksyen (7) boleh dimulakan selepas tamat tempoh
yang dinyatakan dalam perenggan (8)(c).

(10) Mahkamah boleh memerintahkan bahawa mana-mana
pengendali yang disabitkan atas kesalahan di bawah subseksyen (7)
hendaklah membayar penalti sebagaimana yang dinyatakan dalam
subseksyen (8).

(11) Tiada pendakwaan bagi kesalahan di bawah subseksyen (7)
boleh dimulakan terhadap pengendali yang telah membayar
amaun cukai pelancongan yang genap masa dan kena dibayar
dan penalti yang ditentukan dalam subseksyen (8) dalam tempoh
yang dinyatakan dalam subseksyen (8).

**Kuasa untuk mentaksir**

**20. (1) Jika mana-mana pengendali—**

_(a) gagal untuk memohon bagi pendaftaran di bawah seksyen 10_

atau 11;

_(b) gagal untuk mengemukakan suatu penyata di bawah_

seksyen 19; atau

_(c) mengemukakan suatu penyata yang ternyata kepada Ketua_

Pengarah tidak lengkap atau tidak betul,


-----

_Cukai Pelancongan_ 17

Ketua Pengarah boleh mentaksir mengikut pertimbangan terbaik
Ketua Pengarah amaun cukai pelancongan yang genap masa
dan kena dibayar oleh, dan penalti yang kena dibayar di bawah
subseksyen 19(8), jika ada, oleh, pengendali dan hendaklah
dengan serta-merta memberitahu pengendali itu tentang taksiran
itu secara bertulis.

(2) Taksiran di bawah subseksyen (1) tidak boleh dibuat lebih
daripada enam tahun dari tarikh cukai pelancongan itu genap
masa dan kena dibayar.

(3) Walau apa pun subseksyen (2), jika pada pendapat Ketua
Pengarah apa-apa bentuk fraud atau keingkaran sengaja telah
dilakukan oleh atau bagi pihak mana-mana orang berkaitan dengan
atau berhubung dengan cukai pelancongan, Ketua Pengarah boleh,
bagi maksud menampung apa-apa kehilangan cukai pelancongan
yang boleh dikaitkan dengan fraud atau keingkaran sengaja itu,
membuat taksiran pada bila-bila masa.

(4) Jika—

_(a) Ketua Pengarah telah membuat taksiran di bawah_

subseksyen (1);

_(b) cukai yang ditaksir itu telah dibayar tetapi tiada penyata_

telah dikemukakan bagi tempoh yang berkaitan dengan
taksiran itu; dan

_(c) pengendali gagal untuk mengemukakan suatu penyata_

bagi apa-apa tempoh bercukai yang berikutnya,

Ketua Pengarah boleh mentaksir cukai pelancongan itu pada suatu
amaun yang lebih tinggi yang difikirkannya patut.

(5) Jika Ketua Pengarah mentaksir cukai pelancongan pada suatu
amaun yang lebih tinggi di bawah subseksyen (4), Ketua Pengarah
boleh membuat taksiran tambahan dan hendaklah memberitahu
pengendali sewajarnya secara bertulis.

(6) Jika amaun cukai pelancongan dan penalti, jika ada, telah
ditaksirkan dan diberitahu kepada mana-mana pengendali di bawah
subseksyen (1) atau (5), amaun itu hendaklah disifatkan sebagai
suatu amaun cukai pelancongan yang genap masa dan kena dibayar
dan penalti, jika ada, yang kena dibayar dan amaun itu hendaklah
dibayar oleh pengendali, kecuali setakat yang taksiran itu ditarik
balik atau dikurangkan.


-----

18 _Rang Undang-Undang_

(7) Amaun cukai pelancongan yang genap masa dan kena
dibayar dan penalti yang kena dibayar di bawah subseksyen (6)
hendaklah dibayar oleh pengendali sama ada atau tidak pengendali
itu merayu terhadap taksiran itu.

(8) Ketua Pengarah boleh membuat apa-apa pengubahan atau
tambahan kepada taksiran yang dibuat di bawah seksyen ini
sebagaimana yang difikirkannya patut untuk memastikan ketepatan
taksiran itu dan hendaklah dengan serta-merta memberitahu
pengendali itu secara bertulis.

Bahagian VI

PEREMITAN, PEMBAYARAN BALIK DAN MENDAPATKAN BALIK

**Peremitan**

**21. (1) Menteri boleh meremit keseluruhan atau mana-mana**
bahagian daripada cukai pelancongan yang genap masa dan kena
dibayar di bawah Akta ini jika difikirkannya patut.

(2) Ketua Pengarah boleh meremit keseluruhan atau mana-mana
bahagian daripada penalti, surcaj atau wang lain yang kena dibayar
di bawah Akta ini jika difikirkannya patut.

(3) Jika seseorang yang telah diberi peremitan di bawah
subseksyen (1) atau (2) telah membayar apa-apa cukai pelancongan,
penalti, surcaj atau wang lain yang berhubungan dengan peremitan
itu, orang itu berhak kepada suatu pembayaran balik amaun cukai
pelancongan, penalti, surcaj atau wang lain yang telah dibayar itu.

**Pembayaran balik cukai pelancongan, dsb., terlebih bayar**
**atau tersilap bayar**

**22. (1) Mana-mana orang yang terlebih bayar atau tersilap bayar**
apa-apa cukai pelancongan, penalti, surcaj atau apa-apa wang
lain boleh membuat suatu tuntutan baginya dalam borang yang
ditetapkan kepada Ketua Pengarah dalam tempoh enam tahun dari
masa pembayaran lebih atau pembayaran tersilap itu berlaku.


-----

_Cukai Pelancongan_ 19

(2) Apabila permohonan di bawah subseksyen (1) diterima, Ketua
Pengarah boleh membayar balik cukai pelancongan, penalti, surcaj
atau apa-apa wang lain, mengikut mana-mana yang berkenaan,
selepas berpuas hati bahawa orang itu telah membuktikan tuntutan
itu dengan sepatutnya.

(3) Ketua Pengarah boleh mengurangkan atau tidak membenarkan
apa-apa pembayaran balik yang dituntut di bawah seksyen ini
setakat yang pembayaran balik itu akan dengan tidak patut
mengayakan orang yang disebut dalam subseksyen (1).

(4) Suatu tuntutan di bawah seksyen ini hendaklah disokong
dengan apa-apa keterangan yang dikehendaki oleh Ketua Pengarah.

(5) Seksyen ini tidak terpakai bagi suatu tuntutan untuk
pembayaran balik di bawah seksyen 8.

**Pembayaran balik bagi hutang lapuk**

**23. (1) Tertakluk kepada subseksyen (2), mana-mana pengendali**
yang berhenti atau telah berhenti mengendalikan premis penginapan
boleh membuat tuntutan kepada Ketua Pengarah untuk pembayaran
balik keseluruhan atau mana-mana bahagian cukai pelancongan
yang dibayar oleh pengendali itu sekiranya—

_(a) keseluruhan atau mana-mana bahagian daripada bayaran_

bagi penginapan yang kena dibayar kepada pengendali
itu telah dihapus kira dalam akaun pengendali sebagai
hutang lapuk; dan

_(b) Ketua Pengarah berpuas hati bahawa segala usaha yang_

munasabah telah dibuat oleh pengendali itu untuk
mendapatkan balik bayaran bagi penginapan itu.

(2) Subseksyen (1) tidak terpakai jika sebahagian daripada
bayaran bagi penginapan yang kena dibayar yang diterima oleh
pengendali adalah bersamaan dengan atau lebih daripada cukai
pelancongan yang dibayar.

(3) Jika pengendali yang disebut dalam subseksyen (1) tidak
menerima apa-apa bayaran bagi penginapan yang kena dibayar
kepada pengendali itu, Ketua Pengarah boleh membenarkan
pembayaran balik itu dibuat kepada pengendali.


-----

20 _Rang Undang-Undang_

(4) Jika suatu tuntutan bagi pembayaran balik dibuat berhubung
dengan sebahagian daripada bayaran bagi penginapan yang dihapus
kira, amaun cukai pelancongan yang boleh dibayar balik ialah
perbezaan antara cukai pelancongan yang dibayar dengan bayaran
bagi penginapan yang diterima.

(5) Jika pembayaran balik cukai pelancongan telah dibuat
di bawah seksyen ini oleh Ketua Pengarah kepada seorang
pengendali dan apa-apa bayaran berkenaan dengan penginapan
yang baginya cukai pelancongan itu kena dibayar kemudiannya
diterima oleh pengendali itu, pengendali itu hendaklah membayar
balik kepada Ketua Pengarah—

_(a) keseluruhan cukai pelancongan yang dibayar balik_

sekiranya amaun yang kemudiannya diterima berkenaan
dengan penginapan yang disediakan itu adalah bersamaan
dengan atau lebih daripada amaun cukai pelancongan
yang dibayar balik; atau

_(b) suatu amaun yang bersamaan dengan amaun yang_

kemudiannya diterima berkenaan dengan penginapan
yang disediakan itu sekiranya amaun yang diterima itu
adalah kurang daripada amaun cukai pelancongan yang
dibayar balik.

(6) Subseksyen (5) hendaklah terpakai berkenaan dengan
mana-mana bahagian bayaran yang diterima selepas pembayaran
balik dibuat menurut perenggan (5)(b) selagi jumlah bayaran
yang kemudiannya diterima itu tidak melebihi amaun cukai
pelancongan yang dibayar balik dan sebutan tentang “amaun cukai
pelancongan yang dibayar balik” dalam perenggan 5(a) dan _(b)_
hendaklah ditafsirkan sebagai sebutan tentang “baki amaun cukai
pelancongan yang dibayar balik”.

(7) Bagi maksud seksyen ini, “hutang lapuk” ertinya amaun
tertunggak bagi bayaran bagi penginapan termasuk cukai pelancongan
yang kena dibayar kepada pengendali tetapi belum dibayar kepada,
dan tidak boleh didapatkan balik oleh, pengendali itu.

**Pemotongan daripada penyata bagi cukai pelancongan yang**
**dibayar balik**

**24.** (1) Ketua Pengarah boleh meluluskan, tertakluk kepada
apa-apa syarat yang difikirkannya patut untuk dikenakan, sesuatu
permohonan oleh mana-mana pengendali untuk memotong dari


-----

_Cukai Pelancongan_ 21

semasa ke semasa daripada penyata cukai pengendali itu yang
disebut dalam subseksyen 19(1) amaun pelancongan yang telah
dibayar tetapi kemudiannya dibayar balik kepada pelancong oleh
sebab—

_(a) pembatalan penginapan; atau_

_(b) apa-apa sebab lain yang diluluskan oleh Ketua Pengarah._

(2) Pengendali hendaklah membuat potongan yang disebut
dalam subseksyen (1) dalam masa satu tahun selepas pembayaran
balik cukai pelancongan itu dibuat, atau dalam apa-apa tempoh
lanjutan sebagaimana yang diluluskan oleh Ketua Pengarah.

**Kuasa untuk memungut cukai pelancongan, dsb., daripada**
**orang yang berhutang wang kepada pengendali**

**25. (1) Jika apa-apa cukai pelancongan genap masa dan kena**
dibayar, atau apa-apa penalti, surcaj atau wang lain kena dibayar,
oleh seseorang pengendali, Ketua Pengarah boleh, melalui notis
secara bertulis, menghendaki—

_(a) mana-mana orang yang olehnya apa-apa wang kena dibayar_

atau terakru atau boleh menjadi kena dibayar kepada
pengendali;

_(b) mana-mana orang yang memegang atau boleh kemudiannya_

memegang wang bagi atau bagi pihak pengendali; atau

_(c) mana-mana orang yang mempunyai kuasa daripada seseorang_

lain untuk membayar wang kepada pengendali,

untuk membayar kepada Ketua Pengarah dengan serta-merta atau
dalam tempoh sebagaimana yang dibenarkan oleh Ketua Pengarah,
wang itu yang bukan merupakan gaji atau upah yang kena dibayar
kepada pengendali atau sebanyak wang itu yang cukup untuk
membayar cukai pelancongan yang genap masa dan kena dibayar,
dan penalti, surcaj atau wang lain yang kena dibayar, jika ada,
oleh pengendali.

(2) Sesalinan notis yang disebut dalam subseksyen (1) hendaklah
dikemukakan kepada pengendali di alamat terakhirnya yang
diketahui.


-----

22 _Rang Undang-Undang_

(3) Semua pembayaran yang dibuat menurut suatu notis
di bawah seksyen ini hendaklah disifatkan telah dibuat bagi pihak
pengendali itu dan dengan kebenaran pengendali itu dan dengan
kebenaran semua orang lain yang berkenaan.

**Pembayaran secara ansuran**

**26. (1) Ketua Pengarah boleh membenarkan apa-apa cukai**
pelancongan atau penalti dibayar secara ansuran, dalam hal keadaan
yang ditetapkan mengikut apa-apa amaun dan pada apa-apa tarikh
yang ditentukan oleh Ketua Pengarah.

(2) Jika cukai pelancongan dibenarkan untuk dibayar secara
ansuran, penalti di bawah subseksyen 19(8) hendaklah terhenti
dikira dari tarikh Ketua Pengarah membenarkan pembayaran
secara ansuran itu.

(3) Jika berlaku kemungkiran dalam pembayaran mana-mana
satu ansuran pada tarikh genap masanya bagi pembayaran baki
amaun yang genap masa dan kena dibayar, keseluruhan amaun yang
tertunggak itu hendaklah menjadi genap masa dan kena dibayar
pada tarikh itu dan hendaklah, tanpa apa-apa notis selanjutnya
disampaikan kepada orang yang bertanggungan untuk membayar
amaun yang genap masa dan kena dibayar itu, menjadi tertakluk
kepada suatu surcaj yang bersamaan dengan sepuluh peratus
daripada baki itu dan surcaj itu hendaklah boleh didapatkan
seolah-olah surcaj itu kena dibayar di bawah Akta ini.

**Mendapatkan balik cukai pelancongan, dsb., daripada orang**
**yang meninggalkan Malaysia**

**27. (1) Jika Ketua Pengarah mempunyai sebab untuk mempercayai**
bahawa mana-mana orang hendak atau berkemungkinan meninggalkan
Malaysia tanpa membayar—

_(a) apa-apa cukai pelancongan yang kena dibayar olehnya;_

_(b) apa-apa penalti yang kena dibayar olehnya di bawah_

seksyen 19;


-----

_Cukai Pelancongan_ 23

_(c) apa-apa surcaj yang kena dibayar olehnya di bawah_

subseksyen 26; atau

_(d) apa-apa wang lain yang boleh didapatkan daripadanya_

di bawah Akta ini,

Ketua Pengarah boleh mengeluarkan kepada mana-mana Pengarah
Imigresen suatu perakuan yang mengandungi butir-butir mengenai
cukai pelancongan, penalti, surcaj atau wang lain yang kena
dibayar sedemikian dengan suatu permintaan supaya orang itu
dihalang daripada meninggalkan Malaysia melainkan jika dan
sehingga orang itu membayar cukai pelancongan, penalti, surcaj
atau wang lain yang kena dibayar sedemikian, atau memberikan
cagaran yang memuaskan hati Ketua Pengarah bagi pembayarannya.

(2) Tertakluk kepada apa-apa perintah yang dikeluarkan atau
dibuat di bawah mana-mana undang-undang bertulis yang sedang
berkuat kuasa yang berhubungan dengan buang negeri atau imigresen,
mana-mana Pengarah Imigresen yang menerima suatu permintaan
di bawah subseksyen (1) berkenaan dengan seseorang hendaklah
menjalankan segala langkah yang boleh termasuk pengambilan
dan penyimpanan apa-apa perakuan pengenalan, pasport, permit
keluar atau dokumen perjalanan lain berhubung dengan orang itu
sebagaimana yang perlu untuk melaksanakan permintaan itu.

(3) Ketua Pengarah hendaklah menyebabkan suatu notis
mengenai pengeluaran suatu perakuan di bawah subseksyen (1)
disampaikan secara kediri atau melalui pos berdaftar kepada orang
yang baginya perakuan itu berkaitan.

(4) Ketidakterimaan notis yang disebut dalam subseksyen (3)
tidak boleh menidaksahkan apa-apa yang dibuat di bawah seksyen
ini.

(5) Jika orang yang berkenaan dengannya suatu perakuan
telah dikeluarkan di bawah subseksyen (1) mengemukakan pada
atau selepas tarikh perakuan itu suatu pernyataan bertulis yang
ditandatangani oleh Ketua Pengarah yang menyatakan bahawa semua
cukai pelancongan, penalti, surcaj atau wang lain yang dinyatakan
dalam perakuan itu telah dibayar, atau bahawa cagaran telah
diberikan bagi pembayarannya, pernyataan itu hendaklah menjadi
kuasa yang cukup bagi membenarkan orang itu meninggalkan
Malaysia.


-----

24 _Rang Undang-Undang_

(6) Tiada apa-apa prosiding undang-undang boleh dimulakan
atau dikekalkan terhadap Kerajaan Persekutuan, suatu Kerajaan
Negeri atau mana-mana pegawai awam lain berkenaan dengan
apa-apa yang dibuat dengan sah di bawah seksyen ini.

(7) Dalam seksyen ini, “Pengarah Imigresen” ertinya
Pengarah Imigresen yang dilantik di bawah subseksyen 3(1a)
Akta Imigresen 1959/1963 [Akta 155].

**Mendapatkan balik cukai pelancongan, dsb., yang tersilap**
**dibayar balik**

**28. (1) Jika apa-apa cukai pelancongan, penalti, surcaj atau**
apa-apa wang lain selepas dibayar telah tersilap dibayar balik
kepada mana-mana orang, orang itu hendaklah membayar cukai
pelancongan, penalti, surcaj atau apa-apa wang lain yang tersilap
dibayar balik kepadanya apabila suatu tuntutan dibuat oleh Ketua
Pengarah.

(2) Tuntutan yang disebut dalam subseksyen (1) hendaklah
dibuat oleh Ketua Pengarah dalam tempoh enam tahun dari tarikh
pembayaran balik itu dibuat.

**Mendapatkan balik cukai pelancongan, dsb., sebagai suatu**
**hutang sivil**

**29. (1) Tanpa menjejaskan apa-apa remedi lain, apa-apa cukai**
pelancongan yang genap masa dan kena dibayar dan apa-apa
penalti, surcaj atau apa-apa wang lain yang kena dibayar, oleh
pengendali di bawah Akta ini boleh didapatkan balik sebagai
suatu hutang sivil yang kena dibayar kepada Kerajaan.

(2) Dalam apa-apa prosiding untuk mendapatkan balik cukai
pelancongan, penalti, surcaj atau wang lain, jika ada, di bawah
subseksyen (1), pengemukaan suatu perakuan yang ditandatangani
oleh Ketua Pengarah yang menyatakan nama dan alamat pengendali
dan amaun cukai pelancongan yang genap masa dan kena dibayar,
dan penalti, surcaj atau wang lain yang kena dibayar, jika ada,
oleh pengendali hendaklah menjadi keterangan yang cukup bagi
amaun yang kena dibayar sedemikian olehnya dan kuasa yang
cukup bagi mahkamah untuk memberikan penghakiman bagi
amaun itu.


-----

_Cukai Pelancongan_ 25

(3) Apa-apa penalti atau surcaj yang kena dibayar di bawah Akta
ini hendaklah, bagi maksud Akta ini dan Akta Had Masa 1953

[Akta 254], Ordinan Had Masa Sabah [Sabah Bab 72] atau
Ordinan Had Masa Sarawak [Sarawak Bab 49], mengikut
mana-mana yang berkenaan, boleh didapatkan balik seolah-olah
penalti atau surcaj itu ialah cukai pelancongan yang genap masanya
dan kena dibayar di bawah Akta ini dan dengan yang demikian
subseksyen 6(4) Akta Had Masa 1953, seksyen 3 Ordinan Had
Masa Sabah atau seksyen 3 Ordinan Had Masa Sarawak, mengikut
mana-mana yang berkenaan, tidak terpakai bagi penalti atau
surcaj itu.

**Mendapatkan balik cukai pelancongan dalam hal keadaan lain**

**30. (1) Jika suatu invois, resit atau dokumen lain menunjukkan**
suatu penyediaan penginapan sebagai telah berlaku dengan cukai
pelancongan yang boleh dikenakan ke atasnya, maka hendaklah
boleh didapatkan balik daripada orang yang mengeluarkan invois,
resit atau dokumen lain itu suatu amaun yang bersamaan dengan
amaun yang ditunjukkan pada invois, resit atau dokumen lain itu
sebagai cukai pelancongan bagi penyediaan penginapan itu.

(2) Subseksyen (1) hendaklah terpakai walaupun—

_(a) invois, resit atau dokumen lain itu, yang menyatakan suatu_

amaun yang berupa sebagai cukai pelancongan sebagai
dikenakan, bukan suatu invois, resit atau dokumen lain
yang dikeluarkan di bawah seksyen 14;

_(b) invois, resit atau dokumen lain itu telah dikeluarkan oleh_

seseorang yang bukan seorang pengendali dan yang telah
menyediakan penginapan yang baginya suatu amaun yang
berupa sebagai cukai pelancongan telah dikenakan; atau

_(c) invois, resit atau dokumen lain itu telah dikeluarkan oleh_

seseorang yang telah menyediakan suatu produk atau
perkhidmatan selain penginapan yang baginya suatu
amaun yang berupa sebagai cukai pelancongan telah
dikenakan,


-----

26 _Rang Undang-Undang_

dan apa-apa amaun yang berupa sebagai cukai pelancongan
hendaklah dibayar dengan serta-merta oleh orang itu kepada
Ketua Pengarah dan, jika dia ingkar membayarnya, amaun itu
boleh didapatkan sebagai suatu hutang sivil yang kena dibayar
kepada Kerajaan.

**Tanggungan bersesama dan berasingan bagi pekongsi, pegawai,**
**anggota jawatankuasa atau pengarah**

**31. (1) Walau apa pun apa-apa jua yang berlawanan dalam Akta**
ini atau dalam mana-mana Akta lain, jika cukai pelancongan yang
genap masa dan kena dibayar, dan penalti, surcaj atau wang lain
yang kena dibayar oleh suatu firma, pertubuhan, persatuan, syarikat
dan tiap-tiap kumpulan orang yang lain, pekongsi kepada firma itu,
pegawai atau anggota jawatankuasa pertubuhan atau persatuan itu,
pengarah syarikat itu atau kumpulan orang yang lain itu, mengikut
mana-mana yang berkenaan, hendaklah, bersama-sama dengan
firma, pertubuhan, persatuan, syarikat atau kumpulan orang yang
lain itu secara bersesama dan berasingan bertanggungan bagi cukai
pelancongan, penalti, surcaj atau wang lain itu.

(2) Berhubung dengan sesuatu syarikat yang sedang digulungkan,
pengarah syarikat itu hanya bertanggungan sedemikian jika aset
syarikat itu tidak mencukupi untuk menjelaskan amaun yang
kena dibayar, selepas membayar apa-apa jumlah yang mempunyai
keutamaan di bawah Akta Syarikat 2016 [Akta 777] berhubung
dengan penggunaan aset syarikat itu dalam penggulungan itu
berbanding cukai pelancongan, penalti, surcaj atau wang lain itu.

Bahagian VII

PENGUATKUASAAN

**Kuasa penguatkuasaan, pemeriksaan dan penyiasatan**

**32. Bagi maksud Akta ini, seorang pegawai kanan kastam hendaklah**
mempunyai segala kuasa seorang pegawai polis yang apa jua
pun pangkatnya sebagaimana yang diperuntukkan dalam Kanun
Tatacara Jenayah [Akta 593] berhubung dengan penguatkuasaan,
pemeriksaan dan penyiasatan, dan kuasa yang sedemikian hendaklah
sebagai tambahan kepada kuasa yang diperuntukkan di bawah
Akta ini dan bukannya pengurangannya.


-----

_Cukai Pelancongan_ 27

**Akses kepada tempat, premis, dsb.**

**33. (1) Mana-mana pegawai kanan kastam hendaklah bagi maksud**
Akta ini pada setiap masa mempunyai akses penuh dan bebas
kepada mana-mana tempat atau premis yang mana-mana orang
menjalankan perniagaan yang berhubungan dengan pengendalian
premis penginapan.

(2) Jika mana-mana pegawai kanan kastam menjalankan kuasanya
di bawah subseksyen (1), orang yang mengendalikan premis
penginapan atau mana-mana orang lain yang berada di tempat
atau premis itu pada masa kemasukan itu hendaklah memberikan
kepada pegawai kanan kastam itu segala kemudahan dan bantuan
yang munasabah bagi penjalanan kewajipannya di bawah seksyen
ini.

(3) Jika mana-mana pegawai kanan kastam memasuki mana-mana
tempat atau premis mengikut seksyen ini, dia boleh—

_(a) menghendaki pengendali atau mana-mana orang lain untuk_

mengemukakan apa-apa buku, data, dokumen atau rekod
atau benda lain yang berhubungan dengan perniagaan
pengendali itu dan apa-apa rekod yang dikehendaki
untuk disimpan di bawah seksyen 17;

_(b) memeriksa apa-apa buku, data, dokumen atau rekod atau_

benda lain;

_(c) menyita dan menahan apa-apa buku, data, dokumen atau_

rekod atau benda lain jika pada pendapatnya ia boleh
menjadi keterangan bagi pelakuan apa-apa kesalahan di
bawah Akta ini;

_(d) menghendaki orang itu untuk menjawab apa-apa soalan_

yang berhubungan dengan apa-apa buku, data, dokumen
atau rekod atau benda lain; atau

_(e) membuat salinan atau cabutan apa-apa dokumen, jika_

difikirkannya perlu.

(4) Mana-mana orang yang enggan untuk membenarkan mana-mana
pegawai kanan kastam untuk memasuki mana-mana tempat atau
premis mengikut seksyen ini melakukan suatu kesalahan dan
boleh, apabila disabitkan, didenda tidak melebihi tiga puluh ribu
ringgit atau dipenjarakan selama tempoh tidak melebihi satu tahun
atau kedua-duanya.


-----

28 _Rang Undang-Undang_

**Akses kepada maklumat berekod atau data berkomputer**

**34. (1) Mana-mana pegawai kastam yang menjalankan kuasanya**
di bawah Bahagian ini hendaklah diberi akses kepada apa-apa
maklumat berekod atau data berkomputer, sama ada yang disimpan
dalam komputer atau selainnya.

(2) Sebagai tambahan, seseorang pegawai kastam yang
menjalankan kuasanya di bawah Bahagian ini—

_(a) boleh memeriksa dan meneliti pengendalian apa-apa komputer_

dan apa-apa perkakas atau bahan yang berkaitan yang
pegawai kastam itu mempunyai sebab yang munasabah
untuk mengesyaki digunakan atau telah digunakan
berkaitan dengan maklumat atau data itu; dan

_(b) boleh menghendaki—_

(i) orang yang pegawai kastam itu mempunyai sebab

yang munasabah untuk mengesyaki menggunakan
atau telah menggunakan komputer itu sedemikian
atau bagi pihaknya komputer itu digunakan atau
telah digunakan sedemikian; atau

(ii) orang yang bertanggungjawab bagi, atau selainnya

terlibat dalam, pengendalian komputer, perkakas
atau bahan itu,

untuk memberi pegawai kastam itu bantuan yang munasabah

sebagaimana yang dikehendaki olehnya bagi maksud
seksyen ini.

(3) Bagi maksud subseksyen (1), “akses” termasuklah diberi
kata laluan, kod penyulitan, kod penyahsulitan, perisian atau
perkakasan yang perlu dan apa-apa cara lain yang diperlukan
untuk membolehkan maklumat berekod atau data berkomputer
itu difahami.

**Majistret boleh mengeluarkan waran geledah**

**35. (1) Apabila ternyata pada mana-mana Majistret, berdasarkan**
maklumat bertulis dengan bersumpah dan selepas apa-apa siasatan
yang difikirkannya perlu, bahawa terdapat sebab yang munasabah
untuk mempercayai bahawa di dalam mana-mana tempat atau


-----

_Cukai Pelancongan_ 29

premis, terdapat apa-apa buku, data, dokumen atau rekod atau
benda lain yang disembunyikan atau disimpan yang boleh menjadi
keterangan bagi pelakuan suatu kesalahan di bawah Akta ini,
Majistret itu boleh mengeluarkan suatu waran yang memberi kuasa
kepada mana-mana pegawai kastam yang dinamakan dalamnya,
pada bila-bila masa dan dengan atau tanpa bantuan—

_(a) untuk memasuki tempat atau premis itu dan untuk_

menggeledah dan menyita buku, data, dokumen atau
rekod atau benda lain; atau

_(b) untuk menangkap mana-mana orang yang berada di dalam_

tempat atau premis yang dalam milikannya buku, data,
dokumen atau rekod atau benda lain itu ditemui atau yang
disyaki dengan munasabah sebagai telah menyembunyikan
atau menyimpan buku, data, dokumen atau rekod atau
benda lain itu.

(2) Pegawai kastam yang diberi kuasa di bawah subseksyen (1)
boleh, jika perlu untuk berbuat demikian—

_(a) memecah buka mana-mana pintu luar atau pintu dalam_

tempat atau premis itu dan memasuki tiap-tiap bahagiannya,
jika perlu dengan kekerasan;

_(b) mengalihkan dengan kekerasan apa-apa halangan kepada_

kemasukan untuk menggeledah atau menyita sebagaimana
yang dia diberi kuasa untuk melakukannya; dan

_(c) menahan tiap-tiap orang yang ditemui di dalam tempat_

atau premis itu sehingga penggeledahan itu selesai.

**Penggeledahan boleh dibuat tanpa waran**

**36. Apabila ternyata pada pegawai kanan kastam bahawa ada**
sebab yang munasabah untuk mempercayai bahawa di dalam
mana-mana tempat atau premis, ada disembunyikan atau disimpan
apa-apa buku, data, dokumen atau rekod atau benda lain yang
boleh menjadi keterangan bagi pelakuan suatu kesalahan di bawah
Akta ini dan jika dia mempunyai alasan yang munasabah untuk
mempercayai bahawa oleh kerana kelewatan dalam memperoleh
sesuatu waran geledah buku, data, dokumen atau rekod atau benda
lain itu mungkin dialihkan, dia boleh menjalankan dalam, ke


-----

30 _Rang Undang-Undang_

atas dan berkenaan dengan, tempat atau premis itu segala kuasa
di bawah seksyen 33 mengikut cara yang sama seolah-olah dia
diberi kuasa untuk berbuat demikian melalui suatu waran yang
dikeluarkan di bawah seksyen itu.

**Penyitaan buku, dokumen, dsb.**

**37. (1) Semua buku, data, dokumen atau rekod atau benda lain**
yang berkenaan dengannya pegawai kastam mempunyai sebab
yang munasabah untuk mengesyaki bahawa telah berlaku apa-apa
kesalahan di bawah Akta ini atau apa-apa pelanggaran mana-mana
peruntukan Akta ini dan apa-apa bekas muatan, bungkusan atau
pengangkut yang dalamnya buku, data, dokumen atau rekod atau
benda lain itu dijumpai atau telah digunakan berkaitan dengan
kesalahan atau pelanggaran itu, dan apa-apa buku lain, data, dokumen
atau rekod atau benda lain yang dipercayai dengan munasabah
sebagai mempunyai kaitan dengan kes itu, boleh disita oleh
mana-mana pegawai kastam.

(2) Apabila mana-mana buku, data, dokumen atau rekod atau
benda lain disita di bawah Akta ini, pegawai kastam hendaklah
dengan serta-merta memberikan notis secara bertulis mengenai
penyitaan itu dan alasan mengenainya kepada pemunya buku,
data, dokumen atau rekod atau benda lain itu, jika diketahui,
sama ada dengan menyerahkan notis itu kepadanya secara kediri
atau menyerahkan notis itu melalui pos ke tempat kediamannya,
jika diketahui.

(3) Peruntukan seksyen ini yang berhubungan dengan penyitaan
apa-apa buku, data, dokumen atau rekod atau benda lain hendaklah
terpakai bagi semua kandungan apa-apa bekas muatan, bungkusan
atau pengangkut yang dalamnya buku, data, dokumen atau rekod
atau benda lain itu dijumpai dan bagi apa-apa barang yang
digunakan untuk menyembunyikan buku, data, dokumen atau
rekod atau benda lain itu.

**Kuasa menangkap**

**38. (1) Mana-mana pegawai kastam boleh menangkap tanpa**
waran—

_(a) mana-mana orang yang didapati melakukan atau cuba_

melakukan atau mengambil khidmat atau membantu
mana-mana orang untuk melakukan atau bersubahat
melakukan, sesuatu kesalahan di bawah Akta ini;


-----

_Cukai Pelancongan_ 31

_(b) mana-mana orang yang disyakinya dengan munasabah_

mempunyai dalam miliknya apa-apa buku, data, dokumen
atau rekod atau benda lain yang boleh disita di bawah
Akta ini; atau

_(c) mana-mana orang yang disyakinya dengan munasabah_

telah melakukan suatu kesalahan di bawah Akta ini,

dan pegawai kastam itu boleh memeriksa atau menyebabkan untuk
diperiksa mana-mana orang yang ditangkap sedemikian.

(2) Walau apa pun subseksyen (1)—

_(a) mana-mana orang yang ditangkap oleh seorang pegawai_

kastam yang meminta supaya dirinya diperiksa dengan
kehadiran seorang pegawai kanan kastam tidak boleh
diperiksa kecuali dengan kehadiran dan di bawah
penyeliaan pegawai kanan kastam itu, tetapi orang itu
boleh ditahan sehingga ketibaan pegawai kanan kastam
itu, atau dibawa ke mana-mana pejabat atau balai polis
yang pegawai kanan kastam itu boleh ditemui;

_(b) apa-apa barang kepunyaan mana-mana orang yang_

meminta dirinya hadir semasa barang itu diperiksa dan
dia menghadirkan dirinya dalam masa yang munasabah
tidak boleh diperiksa kecuali dengan kehadirannya; dan

_(c) tiada seorang pun boleh diperiksa kecuali oleh seorang_

lain yang sama jantina, dan pemeriksaan itu hendaklah
dijalankan dengan mengambil kira dengan tegas tentang
kesopanan.

(3) Mana-mana pegawai kastam yang membuat penangkapan
di bawah subseksyen (1) hendaklah, tanpa kelengahan yang tidak
perlu, membawa orang yang ditangkap itu ke balai polis yang
paling hampir, dan sesudah itu orang itu hendaklah diperlakukan
mengikut undang-undang yang berhubungan dengan tatacara
jenayah yang sedang berkuat kuasa.

(4) Jika mana-mana orang yang boleh ditangkap di bawah Akta
ini tidak ditangkap pada masa dia melakukan kesalahan yang dia
bertanggungan baginya, atau selepas ditangkap dia melepaskan
dirinya, dia boleh ditangkap pada bila-bila masa selepas itu dan
diperlakukan seolah-olah dia telah ditangkap pada masa melakukan
kesalahan itu.


-----

32 _Rang Undang-Undang_

(5) Tiap-tiap orang yang ditangkap boleh dilepaskan daripada
jagaan—

_(a) apabila dia mendepositkan sejumlah wang yang munasabah_

sebagaimana yang dikehendaki oleh pegawai kanan
kastam;

_(b) apabila dia menyempurnakan suatu bon dengan penjamin_

sebagaimana yang dikehendaki oleh pegawai kanan
kastam; atau

_(c) apabila dia mendepositkan sejumlah wang yang munasabah_

yang dikehendaki oleh pegawai kanan kastam dan dia
menyempurnakan suatu bon dengan penjamin sebagaimana
yang dikehendaki oleh pegawai kanan kastam.

(6) Mana-mana orang yang telah dilepaskan daripada jagaan
di bawah subseksyen (5) boleh ditangkap tanpa waran oleh mana-mana
pegawai kastam—

_(a) jika pegawai kastam itu mempunyai alasan yang munasabah_

untuk mempercayai bahawa mana-mana syarat yang
berdasarkannya atau yang tertakluk kepadanya orang
itu dilepaskan atau selainnya dibenarkan untuk dijamin
telah atau berkemungkinan akan dimungkiri; atau

_(b) apabila diberitahu secara bertulis oleh penjamin orang_

itu bahawa orang itu berkemungkinan akan memungkiri
mana-mana syarat yang berdasarkannya atau yang
tertakluk kepadanya orang itu telah dilepaskan dan
bahawa penjamin itu berhasrat untuk dilepaskan daripada
tanggungjawabnya sebagai penjamin.

Bahagian VIII

KESALAHAN DAN PENALTI

**Penalti bagi menghalang, dsb., pegawai kastam**

**39. Mana-mana orang yang—**

_(a) dengan apa-apa cara mengamang, menggalang atau_

menghalang pegawai kastam dalam pelaksanaan
kewajipannya di bawah Akta ini; atau


-----

_Cukai Pelancongan_ 33

_(b) gagal memberikan kemudahan atau bantuan yang munasabah_

kepada mana-mana pegawai kastam dalam pelaksanaan
kewajipannya di bawah Akta ini,

melakukan suatu kesalahan dan boleh, apabila disabitkan,
dipenjarakan selama tempoh tidak melebihi tiga tahun atau didenda
tidak melebihi lima puluh ribu ringgit atau kedua-duanya.

**Penalti bagi penyata yang tidak betul**

**40. Mana-mana orang yang membuat suatu penyata yang tidak betul**
atau memberikan apa-apa maklumat yang tidak betul berhubung
dengan apa-apa perkara yang menyentuh tanggungannya untuk
memungut cukai pelancongan atau cukai pelancongan yang dipungut
melakukan suatu kesalahan dan boleh, apabila disabitkan—

_(a) didenda tidak melebihi tiga puluh ribu ringgit atau_

dipenjarakan selama tempoh tidak melebihi satu tahun
atau kedua-duanya; dan

_(b) jika kesalahan itu berhubung dengan cukai pelancongan_

yang terkurang dikenakan, dikenakan suatu penalti yang
bersamaan dengan amaun cukai pelancongan yang telah
terkurang dikenakan atau berkemungkinan akan terkurang
dikenakan sekiranya penyata atau maklumat itu telah
diterima sebagai betul.

**Penalti bagi pemungutan cukai pelancongan oleh orang yang**
**tidak bertanggungan untuk memungut cukai pelancongan**

**41. (1) Tiada seorang pun boleh memungut daripada mana-mana**
orang apa-apa jumlah wang bagi maksud membayar cukai
pelancongan yang dikenakan dan dilevikan di bawah Akta ini
berkenaan dengan apa-apa penginapan yang disediakan olehnya
atau bagi pihaknya melainkan jika dia bertanggungan di bawah
Akta ini untuk memungut cukai pelancongan itu.

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi tiga puluh ribu ringgit atau dipenjarakan selama tempoh
tidak melebihi satu tahun atau kedua-duanya.


-----

34 _Rang Undang-Undang_

**Penalti bagi pengelakan cukai pelancongan, fraud**

**42. (1) Mana-mana orang yang dengan niat untuk mengelak**
atau membantu mana-mana orang lain untuk mengelak cukai
pelancongan—

_(a) meninggalkan daripada suatu penyata apa-apa maklumat_

berhubung dengan apa-apa perkara yang menyentuh
tanggungannya untuk memungut cukai pelancongan atau
amaun cukai pelancongan yang dipungut;

_(b) membuat apa-apa pernyataan palsu atau catatan palsu_

dalam mana-mana penyata yang dikemukakan, atau
tuntutan atau permohonan yang dibuat, di bawah Akta
ini atau peraturan-peraturan yang dibuat di bawah Akta
ini;

_(c) memberikan apa-apa jawapan palsu sama ada secara_

bertulis atau selainnya kepada apa-apa soalan yang
ditanya atau permintaan bagi maklumat yang dibuat
mengikut peruntukan Akta ini atau peraturan-peraturan
yang dibuat di bawah Akta ini;

_(d) menyediakan atau menyenggarakan, atau membenarkan_

penyediaan atau penyenggaraan, apa-apa buku akaun
palsu, invois palsu atau rekod palsu lain, atau memalsukan
atau membenarkan pemalsuan apa-apa buku akaun, invois
atau rekod; atau

_(e) membuat, menggunakan atau membenarkan penggunaan_

apa-apa fraud, tipu daya atau helah,

melakukan suatu kesalahan dan boleh, apabila disabitkan, didenda
tidak melebihi tiga puluh ribu ringgit atau dipenjarakan selama
tempoh tidak melebihi satu tahun atau kedua-duanya.

(2) Jika dalam mana-mana prosiding di bawah seksyen ini
dibuktikan bahawa suatu pernyataan palsu atau catatan palsu, sama
ada secara peninggalan atau selainnya, telah dibuat dalam apa-apa
penyata yang dikemukakan, atau tuntutan atau permohonan yang
dibuat, di bawah Akta ini atau peraturan-peraturan yang dibuat di
bawah Akta ini, oleh atau bagi pihak mana-mana orang atau dalam
apa-apa buku akaun, invois atau rekod lain yang disenggara oleh


-----

_Cukai Pelancongan_ 35

atau bagi pihak mana-mana orang, orang itu hendaklah dianggap
sehingga dibuktikan sebaliknya telah membuat pernyataan palsu atau
catatan palsu itu dengan niat untuk mengelak cukai pelancongan.

(3) Apa-apa sebutan dalam seksyen ini tentang seseorang yang
membuat, menggunakan atau membenarkan penggunaan apa-apa
fraud, tipu daya atau helah untuk mengelak cukai pelancongan
termasuklah sebutan tentang seseorang yang, tanpa kebenaran
Ketua Pengarah atau seorang pegawai kanan kastam—

_(a) memusnahkan, merosakkan, memadamkan, mengubah atau_

memanipulasikan data yang disimpan dalam, atau yang
digunakan berkaitan dengan, suatu komputer;

_(b) memasukkan ke dalam, atau merakamkan atau menyimpan_

dalam, suatu komputer dengan apa-apa cara data bagi
maksud—

(i) memusnahkan, merosakkan, memadamkan, mengubah

atau memanipulasikan data yang disimpan dalam,
atau yang digunakan berkaitan dengan, suatu
komputer; atau

(ii) mengusik, mengganggu atau menghalang penggunaan

sah suatu komputer, atau data yang disimpan
dalam, atau yang digunakan berkaitan dengan,
suatu komputer; atau

_(c) selainnya menggunakan suatu komputer,_

yang maksud atau kesannya adalah untuk mengelak cukai
pelancongan.

(4) Bagi maksud subseksyen (3), “data” termasuklah apa-apa
program komputer atau sebahagian daripada suatu program komputer.

**Penalti bagi keengganan untuk menjawab soalan atau**
**memberikan maklumat palsu**

**43. (1) Mana-mana orang, yang dikehendaki di bawah Akta ini**
untuk memberikan apa-apa maklumat yang dengan munasabah boleh
dikehendaki oleh pegawai kastam yang adalah dalam kuasanya
untuk memberi, yang enggan untuk memberikan maklumat itu
atau mengemukakan sebagai benar maklumat yang diketahuinya
palsu atau yang dia mempunyai sebab untuk mempercayai sebagai


-----

36 _Rang Undang-Undang_

palsu melakukan suatu kesalahan dan boleh, apabila disabitkan,
didenda tidak melebihi tiga puluh ribu ringgit atau dipenjarakan
selama tempoh tidak melebihi satu tahun atau kedua-duanya.

(2) Apabila apa-apa maklumat itu dibuktikan sebagai tidak benar
atau tidak betul pada keseluruhannya atau sebahagiannya, tidaklah
menjadi suatu pembelaan untuk mengatakan bahawa maklumat
itu atau mana-mana bahagian maklumat itu telah dikemukakan
dengan tidak sengaja atau tanpa niat jenayah atau fraud, atau
disalahtafsirkan atau tidak ditafsirkan sepenuhnya oleh seorang
jurubahasa yang disediakan oleh pemberi maklumat itu.

**Percubaan dan pensubahatan**

**44. Mana-mana orang yang cuba untuk melakukan sesuatu**
kesalahan yang boleh dihukum di bawah Akta ini, atau bersubahat
untuk melakukan kesalahan itu, boleh dihukum dengan hukuman
yang diperuntukkan bagi kesalahan itu.

**Penalti am**

**45. Mana-mana orang yang melakukan kesalahan di bawah Akta**
ini atau peraturan-peraturan yang dibuat di bawah Akta ini yang
baginya tiada penalti diperuntukkan secara nyata boleh, apabila
disabitkan, didenda tidak melebihi tiga puluh ribu ringgit atau
dipenjarakan selama tempoh tidak melebihi satu tahun atau
kedua-duanya.

**Kesalahan oleh kumpulan orang, dsb.**

**46. Jika suatu kesalahan di bawah Akta ini atau peraturan-peraturan**
yang dibuat di bawah Akta ini telah dilakukan oleh suatu syarikat,
suatu firma, suatu pertubuhan, suatu persatuan atau kumpulan
orang yang lain, mana-mana orang yang pada masa kesalahan itu
dilakukan ialah seorang pengarah, pekongsi, pengurus, setiausaha
atau pegawai lain yang seumpamanya bagi syarikat, firma,
pertubuhan, persatuan atau kumpulan orang yang lain itu atau
yang berupa sebagai bertindak atas sifat sedemikian, atau yang
dengan apa-apa cara atau sehingga apa-apa takat bertanggungjawab
bagi pengurusan apa-apa hal ehwal syarikat, firma, pertubuhan,
persatuan atau kumpulan orang yang lain itu atau membantu


-----

_Cukai Pelancongan_ 37

dalam pengurusan itu, hendaklah disifatkan bersalah atas kesalahan
itu melainkan jika dia membuktikan bahawa kesalahan itu telah
dilakukan tanpa pengetahuannya, persetujuannya atau pembiarannya
dan bahawa dia telah menjalankan usaha yang sewajarnya untuk
mengelakkan pelakuan kesalahan itu sebagaimana yang patut
dijalankan olehnya, dengan mengambil kira jenis fungsinya atas
sifat itu dan segala hal keadaan.

**Kesalahan oleh pekerja atau ejen**

**47. (1) Jika mana-mana orang boleh dikenakan apa-apa hukuman**
atau penalti di bawah Akta ini bagi apa-apa perbuatan, peninggalan,
pengabaian atau keingkaran, orang itu boleh dikenakan hukuman
atau penalti yang sama bagi tiap-tiap perbuatan, peninggalan,
pengabaian atau keingkaran mana-mana pekerja atau ejennya
atau pekerja ejen itu, jika perbuatan, peninggalan, pengabaian
atau keingkaran itu telah dilakukan oleh pekerja orang itu dalam
penjalanan pekerjaannya, atau oleh ejen itu semasa bertindak
bagi pihak orang itu, atau oleh pekerja ejen itu dalam penjalanan
pekerjaannya dengan ejen itu atau selainnya bagi pihak ejen itu.

(2) Tiada apa-apa jua di bawah subseksyen (1) boleh membebaskan
seseorang ejen, pegawai atau pekerja daripada apa-apa tanggungan
bagi suatu kesalahan.

**Cukai pelancongan, dsb., hendaklah kena dibayar walau apa**
**pun apa-apa prosiding, dsb.**

**48.** Permulaan prosiding atau pengenaan suatu penalti, denda

atau tempoh pemenjaraan di bawah Akta ini atau pengkompaunan
suatu kesalahan di bawah seksyen 56 tidak melepaskan mana-mana
orang daripada tanggungan untuk membayar cukai pelancongan,
penalti, surcaj atau wang lain di bawah Akta ini.

Bahagian IX

PERBICARAAN DAN PROSIDING

**Pendakwaan**

**49.** Tiada pendakwaan bagi suatu kesalahan di bawah Akta

ini boleh dimulakan kecuali oleh atau dengan keizinan bertulis
Pendakwa Raya.


-----

38 _Rang Undang-Undang_

**Bidang kuasa untuk membicarakan kesalahan**

**50. Walau apa pun mana-mana undang-undang bertulis yang**
berlawanan, Mahkamah Sesyen hendaklah mempunyai bidang
kuasa untuk membicarakan apa-apa kesalahan di bawah Akta ini
dan mengenakan hukuman penuh bagi kesalahan itu.

**Sabitan di bawah undang-undang lain**

**51. Tiada apa-apa jua dalam Akta ini boleh menghalang**
pendakwaan, sabitan dan hukuman terhadap mana-mana orang
mengikut peruntukan mana-mana undang-undang bertulis lain
yang sedang berkuat kuasa.

**Peruntukan keterangan**

**52. (1) Dalam apa-apa prosiding di bawah Akta ini apa-apa**
pernyataan yang berupa sebagai telah ditandatangani oleh Ketua
Pengarah atau seorang pegawai yang diberi kuasa oleh Ketua
Pengarah yang menjadi sebahagian daripada atau yang dilampirkan
kepada maklumat, aduan atau pernyataan tuntutan, hendaklah
menjadi keterangan _prima facie mengenai fakta yang dinyatakan_
dalamnya.

(2) Suatu transkrip mengenai apa-apa butir yang terkandung
dalam suatu penyata atau dokumen lain yang berhubungan dengan
cukai pelancongan, jika ia diperaku dengan ditandatangani sendiri
oleh Ketua Pengarah atau seorang pegawai yang diberi kuasa
oleh Ketua Pengarah sebagai suatu salinan benar butir-butir itu,
hendaklah menjadi keterangan _prima facie mengenai fakta yang_
dinyatakan dalamnya.

(3) Tiada pernyataan yang dibuat atau dokumen yang dikemukakan
oleh atau bagi pihak mana-mana orang boleh tidak diterima dalam
keterangan terhadap orang itu dalam apa-apa prosiding terhadapnya
yang seksyen ini terpakai baginya, semata-mata oleh sebab fakta
bahawa dia telah atau mungkin telah didorong untuk membuat
pernyataan atau mengemukakan dokumen itu disebabkan oleh
apa-apa dorongan, janji atau ugutan yang dibuat oleh mana-mana
orang yang mempunyai apa-apa kewajipan rasmi di bawah, atau
dilantik bagi pentadbiran wajar, Akta ini.


-----

_Cukai Pelancongan_ 39

(4) Tiada apa-apa jua dalam Akta ini boleh menjejaskan
pelaksanaan Bab IX Bahagian III Akta Keterangan 1950.

(5) Jika dalam apa-apa prosiding dibuktikan bahawa apa-apa
pernyataan atau catatan palsu telah dibuat dalam apa-apa penyata
yang dikemukakan di bawah Akta ini oleh atau bagi pihak manamana orang atau dalam apa-apa buku akaun atau rekod mana-mana
orang—

_(a) orang itu hendaklah dianggap, sehingga dibuktikan_

sebaliknya, telah membuat pernyataan atau catatan palsu
itu, atau telah menyebabkan pernyataan atau catatan
palsu itu dibuat, atau telah membenarkan pernyataan atau
catatan palsu itu dibuat, dengan niat untuk mengelak
pembayaran cukai pelancongan atau untuk memperoleh
bayaran balik cukai pelancongan yang orang itu tidak
berhak kepadanya, mengikut mana-mana yang berkenaan;
dan

_(b) mana-mana orang lain yang membuat apa-apa pernyataan_

atau catatan palsu hendaklah dianggap, sehingga dibuktikan
sebaliknya, telah membuat pernyataan atau catatan palsu
itu dengan niat untuk membantu orang yang mula-mula
disebut untuk mengelak pembayaran cukai pelancongan atau
untuk memperoleh pembayaran balik cukai pelancongan
yang dia tidak berhak kepadanya, mengikut mana-mana
yang berkenaan.

(6) Jika mana-mana pegawai kastam telah memperoleh apa-apa
dokumen atau keterangan lain dalam menjalankan kuasanya
di bawah Akta ini, dokumen atau salinan dokumen atau keterangan
lain itu, mengikut mana-mana yang berkenaan, hendaklah menjadi
keterangan prima facie mengenai fakta yang dinyatakan dalamnya,
walau apa pun apa-apa yang berlawanan dalam mana-mana
undang-undang bertulis.

(7) Jika apa-apa dokumen yang hendak digunakan dalam
apa-apa prosiding terhadap mana-mana orang bagi sesuatu
kesalahan di bawah Akta ini adalah dalam suatu bahasa selain
bahasa kebangsaan atau bahasa Inggeris, terjemahan dokumen
itu dalam bahasa kebangsaan atau bahasa Inggeris hendaklah
diterima sebagai keterangan jika terjemahan itu disertai dengan
suatu perakuan orang yang menterjemahkan dokumen itu yang
menyatakan bahawa terjemahan itu ialah terjemahan yang tepat,
benar dan betul dan terjemahan itu telah dibuat oleh orang itu
atas kehendak mana-mana pegawai kastam.


-----

40 _Rang Undang-Undang_

(8) Subseksyen (7) hendaklah terpakai bagi sesuatu dokumen
yang diterjemahkan, tidak kira sama ada dokumen itu telah dibuat
di dalam atau di luar Malaysia, atau sama ada terjemahan itu telah
dibuat di dalam atau di luar Malaysia, atau sama ada milikan
dokumen itu telah diperoleh oleh mana-mana pegawai kastam
di dalam atau di luar Malaysia.

**Nilai keterangan salinan notis elektronik**

**53. (1) Bagi mengelakkan keraguan, apa-apa notis elektronik**
atau apa-apa rekod elektronik bagi suatu notis elektronik atau
apa-apa salinan atau cetakannya tidak boleh tidak diterima
dalam keterangan hanya atas asas bahawa ia telah difailkan,
dikemukakan atau dihantar melalui perkhidmatan elektronik, tanpa
penghantarserahan apa-apa dokumen atau kaunterpart yang sama
dalam bentuk kertas.

(2) Walau apa pun mana-mana undang-undang bertulis yang
lain, dalam apa-apa prosiding di bawah Akta ini, apa-apa notis
elektronik atau apa-apa rekod elektronik bagi suatu notis elektronik
atau apa-apa salinan atau cetakannya yang—

_(a) diperakui oleh Ketua Pengarah sebagai mengandungi semua_

atau apa-apa maklumat yang difailkan, dikemukakan atau
dihantar melalui perkhidmatan elektronik mengikut Akta
ini; dan

_(b) disahkan dengan sewajarnya mengikut cara yang dinyatakan_

dalam seksyen 63 atau selainnya disahkan mengikut cara
yang diperuntukkan dalam Akta Keterangan 1950 bagi
pengesahan dokumen yang dikeluarkan oleh komputer,

hendaklah menjadi keterangan _prima facie mengenai fakta yang_
dinyatakan dalamnya.

**Pemenjaraan kerana tidak membayar denda**

**54. Walau apa pun peruntukan Kanun Tatacara Jenayah, tempoh**
pemenjaraan yang dikenakan oleh mana-mana mahkamah berkenaan
dengan apa-apa denda yang tidak dibayar di bawah Akta ini, atau
berkenaan dengan keingkaran suatu distres yang memadai untuk
membayar apa-apa denda sedemikian, adalah apa-apa tempoh


-----

_Cukai Pelancongan_ 41

mengikut perihalan yang pada pendapat mahkamah akan memberi
keadilan bagi kes itu, tetapi tidak boleh dalam mana-mana hal
melebihi tempoh maksimum yang berikut:

_(a) jika denda itu tidak melebihi lima ribu ringgit, tempoh_

maksimum ialah dua bulan;

_(b) jika denda itu melebihi lima ribu ringgit tetapi tidak_

melebihi sepuluh ribu ringgit, tempoh maksimum ialah
empat bulan; atau

_(c) jika denda itu melebihi sepuluh ribu ringgit tetapi tidak_

melebihi dua puluh ribu ringgit, tempoh maksimum ialah
enam bulan,

dengan dua bulan tambahan bagi tiap-tiap sepuluh ribu ringgit
selepas dua puluh ribu ringgit yang pertama denda itu.

**Tiada kos atau ganti rugi yang timbul daripada penyitaan**
**boleh didapatkan balik melainkan jika penyitaan tanpa sebab**
**yang munasabah atau sebab barangkali**

**55. Tiada seseorang pun boleh, dalam apa-apa prosiding**
di hadapan mana-mana mahkamah berkenaan dengan penyitaan
apa-apa barang yang disita pada penjalanan atau yang berupa
sebagai penjalanan apa-apa kuasa yang diberikan di bawah Akta
ini, berhak mendapat kos prosiding itu atau apa-apa ganti rugi
atau relif lain selain suatu perintah bagi pemulangan barang itu
atau pembayaran nilainya melainkan jika penyitaan itu dibuat
tanpa sebab yang munasabah atau sebab barangkali.

**Pengkompaunan kesalahan**

**56. (1) Menteri boleh, dengan kelulusan Pendakwa Raya, membuat**
peraturan-peraturan untuk menetapkan—

_(a) mana-mana kesalahan di bawah Akta ini dan mana-mana_

peraturan-peraturan yang dibuat di bawah Akta ini yang
boleh dikompaun;

_(b) kriteria bagi mengkompaun kesalahan itu; dan_

_(c) kaedah dan tatacara bagi mengkompaun kesalahan itu._


-----

42 _Rang Undang-Undang_

(2) Ketua Pengarah atau seseorang pegawai kanan kastam boleh,
dengan keizinan bertulis Pendakwa Raya, mengkompaun apa-apa
kesalahan yang dilakukan oleh mana-mana orang di bawah Akta
ini dan ditetapkan sebagai suatu kesalahan yang boleh kompaun
dengan membuat suatu tawaran bertulis kepada orang yang disyaki
melakukan kesalahan itu untuk mengkompaun kesalahan itu dengan
membayar kepada Ketua Pengarah suatu amaun wang yang tidak
melebihi lima puluh peratus daripada amaun denda maksimum
bagi kesalahan itu dalam masa yang dinyatakan dalam tawaran itu.

(3) Suatu tawaran di bawah subseksyen (2) boleh dibuat pada
bila-bila masa selepas kesalahan itu dilakukan, tetapi sebelum
apa–apa pendakwaan baginya dimulakan, dan jika amaun yang
dinyatakan dalam tawaran itu tidak dibayar dalam masa yang
dinyatakan dalam tawaran itu atau dalam apa-apa tempoh yang
dilanjutkan sebagaimana yang diberikan oleh Ketua Pengarah,
pendakwaan bagi kesalahan itu boleh dimulakan pada bila-bila
masa selepas itu terhadap orang yang kepadanya tawaran itu
dibuat.

(4) Jika sesuatu kesalahan telah dikompaun di bawah subseksyen (2),
tiada pendakwaan boleh dimulakan selepas itu berkenaan
dengan kesalahan terhadap orang yang kepadanya tawaran untuk
mengkompaun itu dibuat.

**Perintah mahkamah**

**57. (1) Jika mana-mana orang didapati bersalah atas suatu**
kesalahan di bawah Akta ini, mahkamah yang di hadapannya
orang itu didapati bersalah hendaklah memerintahkan orang itu
untuk membayar kepada Ketua Pengarah amaun cukai pelancongan
yang genap masa dan kena dibayar atau apa-apa penalti yang
kena dibayar di bawah Akta ini, jika ada, sebagaimana yang
diperakui oleh Ketua Pengarah dan cukai pelancongan atau penalti
itu hendaklah didapatkan balik mengikut cara yang sama seperti
suatu denda sebagaimana yang diperuntukkan di bawah seksyen
283 Kanun Tatacara Jenayah.

(2) Sebagai tambahan kepada subseksyen (1), mahkamah
mempunyai bidang kuasa sivil setakat amaun itu dan perintah
itu boleh dikuatkuasakan dalam semua keadaan sebagai suatu
keputusan muktamad mahkamah yang memihak kepada Ketua
Pengarah.


-----

_Cukai Pelancongan_ 43

(3) Jika mana-mana orang didapati tidak bersalah atas suatu
kesalahan di bawah Akta ini, dan jika dia telah membayar amaun
cukai pelancongan yang genap masa dan kena dibayar atau
penalti yang kena dibayar di bawah Akta ini menurut seksyen 48,
berkenaan dengan kesalahan yang dipertuduh, mahkamah boleh
memerintahkan supaya amaun yang telah dibayar itu dibayar
balik kepada orang itu melainkan jika suatu notis rayuan terhadap
keputusan itu difailkan dalam masa yang ditentukan.

**Obligasi kerahsiaan**

**58. (1) Kecuali sebagaimana yang diperuntukkan di bawah**
seksyen 59, nama, nombor kad pengenalan, nombor pasport,
alamat seseorang pemberi maklumat atau apa-apa maklumat lain
yang boleh membawa kepada identiti pemberi maklumat dan
kandungan maklumat yang diterima daripada seseorang pemberi
maklumat hendaklah dirahsiakan dan tidak boleh dizahirkan oleh
mana-mana pegawai kastam atau mana-mana orang yang dalam
penjalanan biasa tugasnya memperoleh atau mempunyai kawalan
atau akses kepada maklumat itu kepada mana-mana orang kecuali
pegawai kastam yang diberi kuasa oleh Ketua Pengarah.

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi tiga puluh ribu ringgit atau dipenjarakan selama tempoh
tidak melebihi lima tahun atau kedua-duanya.

**Perlindungan pemberi maklumat daripada diketahui**

**59. (1) Kecuali sebagaimana yang kemudian daripada ini**
diperuntukkan, tiada seorang saksi dalam mana-mana prosiding
sivil atau jenayah berkewajipan atau dibenarkan untuk menzahirkan
nama, alamat atau apa-apa maklumat seseorang pemberi maklumat
atau kandungan maklumat yang diterima daripadanya atau
menyatakan apa-apa perkara yang mungkin membawa kepada
pemberi maklumat itu diketahui.

(2) Sekiranya apa-apa buku, dokumen atau kertas yang
dikemukakan sebagai keterangan atau yang boleh diperiksa dalam
apa-apa prosiding sivil atau jenayah mengandungi apa-apa catatan yang
dalamnya mana-mana pemberi maklumat dinamakan atau diperihalkan
atau yang mungkin membawa kepada pemberi maklumat itu


-----

44 _Rang Undang-Undang_

diketahui, mahkamah hendaklah menyebabkan semua petikan itu
disembunyikan daripada pandangan atau dipadam setakat yang
perlu bagi melindungi pemberi maklumat daripada diketahui.

(3) Jika dalam perbicaraan bagi apa-apa kesalahan di bawah
Akta ini, mahkamah, selepas penyiasatan penuh mengenai kes itu,
mempercayai bahawa pemberi maklumat dengan sengaja membuat
dalam aduannya sesuatu pernyataan penting yang diketahuinya atau
dipercayainya sebagai palsu atau tidak dipercayai sebagai benar,
atau jika dalam mana-mana prosiding lain mahkamah berpendapat
bahawa keadilan tidak dapat dijalankan dengan sepenuhnya antara
pihak tanpa diketahui pemberi maklumat itu, adalah sah bagi
mahkamah untuk menghendaki pengemukaan aduan asal, jika
secara bertulis, dan membenarkan pemeriksaan, dan menghendaki
penzahiran sepenuhnya, berkenaan dengan pemberi maklumat itu.

Bahagian X

PELBAGAI

**Orang yang terikat untuk mengemukakan buku, dsb., atau**
**memberi maklumat, dsb.**

**60.** (1) Tiap-tiap orang yang mempunyai maklumat tentang apa-apa
perkara yang menjadi kewajipan seorang pegawai kastam untuk
menyiasat hendaklah, apabila dikehendaki oleh pegawai kastam
itu untuk berbuat demikian, memberikan maklumat itu.

(2) Tiap-tiap orang yang dikehendaki oleh seorang pegawai
kastam untuk mengemukakan apa-apa buku, data, dokumen
atau rekod atau benda lain yang orang itu berkuasa untuk
mengemukakan, dan yang merupakan buku, data, dokumen atau
rekod atau benda lain yang dikehendaki di bawah Akta ini atau
buku, data, dokumen atau rekod atau benda lain yang digunakan
dalam apa-apa transaksi atau perkara lain yang berhubungan
dengan cukai pelancongan atau buku, data, dokumen atau rekod
atau benda lain yang menjadi kewajipan pegawai kastam untuk
menyiasat di bawah Akta ini, hendaklah mengemukakan buku,
data, dokumen atau rekod atau benda lain itu.

(3) Jika apa-apa maklumat, buku, data, dokumen atau rekod
atau benda lain bukan dalam bahasa kebangsaan atau bahasa
Inggeris, Ketua Pengarah atau mana-mana pegawai kastam boleh


-----

_Cukai Pelancongan_ 45

melalui notis secara bertulis menghendaki pengendali atau, atas
keingkaran pengendali, mana-mana orang lain, untuk mengemukakan,
dalam tempoh yang munasabah, suatu terjemahan mengenainya
dalam bahasa kebangsaan atau bahasa Inggeris sebagaimana yang
ditentukan oleh Ketua Pengarah atau pegawai kastam itu.

(4) Mana-mana orang yang melanggar seksyen ini melakukan
suatu kesalahan dan boleh, apabila disabitkan, didenda tidak
melebihi tiga puluh ribu ringgit atau dipenjarakan selama tempoh
tidak melebihi lima tahun atau kedua-duanya.

**Penyampaian notis, dsb.**

**61. (1) Tiap-tiap notis, arahan atau dokumen lain yang dikehendaki**
oleh Akta ini untuk disampaikan kepada mana-mana orang boleh
disampaikan—

_(a) secara kediri kepada orang itu;_

_(b) dengan menghantarnya kepada orang itu melalui pos_

berdaftar; atau

_(c) melalui perkhidmatan elektronik._

(2) Suatu notis, arahan atau dokumen lain yang dihantar
kepada seseorang melalui pos berdaftar hendaklah disifatkan
telah disampaikan kepada orang itu pada masa yang ia akan
dihantarserahkan kepada orang itu dalam penjalanan biasa pos
jika notis, arahan atau dokumen lain itu dialamatkan—

_(a) dalam hal suatu syarikat, firma, pertubuhan, persatuan_

atau kumpulan orang yang lain—

(i) ke pejabat berdaftarnya;

(ii) ke alamatnya yang terakhir diketahui; atau

(iii) kepada mana-mana orang yang diberi kuasa olehnya

untuk menerima penyampaian proses; dan

_(b) dalam hal seseorang individu, ke alamatnya yang terakhir_

diketahui.


-----

46 _Rang Undang-Undang_

(3) Jika seseorang telah memberi persetujuannya bagi suatu
notis disampaikan kepadanya melalui perkhidmatan elektronik,
notis itu hendaklah disifatkan telah disampaikan pada masa apabila
notis elektronik itu dihantar ke akaunnya melalui perkhidmatan
elektronik.

**Penggunaan perkhidmatan elektronik**

**62. (1) Walau apa pun apa-apa peruntukan lain Akta ini dan**
tertakluk kepada peraturan-peraturan yang dibuat di bawah Akta
ini, Ketua Pengarah boleh menyediakan suatu perkhidmatan
elektronik kepada mana-mana pengguna berdaftar bagi—

_(a) pemfailan atau pengemukaan apa-apa permohonan, penyata,_

perisytiharan atau apa-apa dokumen lain; dan

_(b) penyampaian apa-apa notis, arahan, perintah, permit, resit_

atau apa-apa dokumen lain.

(2) Jika suatu notis elektronik dibuat dan dihantar kepada
Ketua Pengarah, Ketua Pengarah tidaklah bertanggungan terhadap
apa-apa kerugian atau kerosakan yang ditanggung oleh pengguna
berdaftar itu atas sebab apa-apa kesilapan atau peninggalan apa
jua sifat atau bagaimana sekali pun berbangkit yang terdapat
dalam apa-apa notis elektronik yang diperoleh oleh pengguna
berdaftar itu di bawah perkhidmatan elektronik jika kesilapan atau
peninggalan itu dibuat dengan suci hati dan dalam penjalanan
biasa pelaksanaan kewajipan sebagai Ketua Pengarah atau berlaku
atau timbul akibat daripada apa-apa kecacatan atau kegagalan
dalam perkhidmatan atau dalam peralatan yang digunakan bagi
penyediaan perkhidmatan itu.

(3) Apa-apa notis elektronik yang dibuat dan dihantar oleh
pengguna berdaftar hendaklah disifatkan sebagai telah difailkan,
dikemukakan atau disampaikan pada masa notis elektronik itu
diterima oleh Ketua Pengarah.

(4) Bagi maksud seksyen ini, “pengguna berdaftar” ertinya
mana-mana orang yang diberi kuasa secara bertulis oleh Ketua
Pengarah untuk mendapat akses kepada dan menggunakan
perkhidmatan elektronik itu.


-----

_Cukai Pelancongan_ 47

**Pengesahan notis, dsb.**

**63. (1) Tertakluk kepada subseksyen (2), tiap-tiap notis atau**
apa-apa dokumen lain yang disampaikan bagi maksud Akta ini
oleh Ketua Pengarah atau seorang pegawai yang diberi kuasa oleh
Ketua Pengarah adalah disahkan dengan secukupnya jika nama
dan jawatan Ketua Pengarah dicetak, dicap atau selainnya ditulis
atasnya.

(2) Jika Akta ini memperuntukkan bagi suatu notis atau
apa-apa dokumen lain ditandatangani sendiri oleh mana-mana pegawai
kastam, notis atau dokumen lain itu hendaklah ditandatangani
dalam manuskrip oleh pegawai kastam itu.

(3) Suatu notis atau apa-apa dokumen lain yang disampaikan
bagi maksud Akta ini dan berupa sebagai ditandatangani dalam
manuskrip oleh Ketua Pengarah atau seorang pegawai yang
diberi kuasa oleh Ketua Pengarah hendaklah dianggap, sehingga
dibuktikan sebaliknya, telah ditandatangani sedemikian.

**Bayaran pos percuma**

**64. Semua penyata dan peremitan cukai pelancongan dan apa-apa**
surat-menyurat yang berbangkit daripada atau berkaitan dengan
apa-apa penyata atau peremitan boleh, jika dipos dalam Malaysia,
dihantar secara percuma kepada Ketua Pengarah dalam sampul
surat bertanda “Cukai Pelancongan”.

**Penjalanan urusan bagi pihak pengendali**

**65. (1) Tiada seorang pun boleh menjalankan apa-apa urusan**
berhubung dengan Akta ini bagi pihak seseorang pengendali,
kecuali tentang perkara yang berkaitan dengan—

_(a) pembayaran balik;_

_(b) peremitan;_

_(c) pengecualian; atau_

_(d) apa-apa perkara lain sebagaimana yang diluluskan oleh_

Ketua Pengarah.


-----

48 _Rang Undang-Undang_

(2) Orang yang menjalankan urusan tentang mana-mana perkara
yang dinyatakan dalam subseksyen (1) bagi pihak seseorang
pengendali hendaklah—

_(a) mengemukakan surat kebenaran daripada pengendali yang_

diwakilinya; dan

_(b) jika mana-mana borang yang ditetapkan dikehendaki_

supaya diserahkan bagi maksud perkara yang dijalankan,
mengemukakan borang itu yang telah ditandatangani
oleh pengendali, kecuali jika dibenarkan selainnya oleh
pegawai kanan kastam.

**Borang yang hendak digunakan**

**66. (1) Jika apa-apa borang telah ditetapkan di bawah Akta ini,**
tiada seorang pun boleh, bagi maksud Akta ini, menggunakan
apa-apa borang yang tidak dicetak atau dikeluarkan dengan kuasa
Ketua Pengarah.

(2) Ketua Pengarah boleh, mengikut budi bicaranya dan tertakluk
kepada apa-apa syarat yang difikirkannya patut untuk dikenakan,
membenarkan mana-mana orang untuk menggunakan borang
yang tidak dicetak atau dikeluarkan sebagaimana yang disebut
terdahulu atau penggunaan apa-apa borang yang dikemukakan
melalui perkhidmatan elektronik.

(3) Mana-mana orang yang melanggar subseksyen (1) melakukan
suatu kesalahan.

**Pertikaian dan rayuan**

**67. Jika mana-mana orang mempertikaikan keputusan seseorang**
pegawai kastam, orang itu boleh merayu kepada Ketua Pengarah
yang keputusannya bagi pertikaian itu adalah muktamad.

**Penyelesai syarikat hendaklah memberikan notis penggulungan,**
**dan mengasingkan cukai pelancongan**

**68. (1) Jika selepas Akta ini diluluskan suatu ketetapan yang berkuat**
kuasa diluluskan atau suatu perintah dibuat bagi penggulungan
suatu syarikat yang berdaftar di bawah seksyen 12, penyelesai
syarikat itu hendaklah memberikan notis berkenaan dengannya


-----

_Cukai Pelancongan_ 49

kepada Ketua Pengarah dalam masa empat belas hari selepas
ketetapan itu diluluskan atau perintah itu dibuat, dan hendaklah
sebelum melupuskan apa-apa aset syarikat itu mengasingkan suatu
jumlah wang daripada aset itu sebagaimana yang ternyata pada
Ketua Pengarah adalah mencukupi untuk mengadakan peruntukan
bagi apa-apa cukai pelancongan yang adalah atau akan selepas
itu menjadi kena dibayar berkenaan dengan penginapan yang
telah disediakan syarikat itu, dan hendaklah membayar cukai
pelancongan itu.

(2) Seseorang penyelesai bagi mana-mana syarikat itu yang
gagal memberikan notis kepada Ketua Pengarah dalam masa
yang dinyatakan dalam subseksyen (1) atau gagal mengadakan
peruntukan bagi pembayaran cukai pelancongan sebagaimana yang
dikehendaki oleh subseksyen itu hendaklah bertanggungan sendiri
bagi apa-apa cukai pelancongan yang adalah atau menjadi kena
dibayar seperti yang disebut terdahulu.

(3) Mana-mana penyelesai yang gagal mematuhi subseksyen (1),
melakuvkan suatu kesalahan dan boleh, apabila disabitkan, didenda
tidak melebihi tiga puluh ribu ringgit atau dipenjarakan selama
tempoh tidak melebihi satu tahun atau kedua-duanya.

(4) Jika dua orang atau lebih dilantik sebagai penyelesai atau
dikehendaki oleh undang-undang untuk menjalankan penggulungan
mana-mana syarikat itu, obligasi dan liabiliti yang dikenakan kepada
seseorang penyelesai di bawah seksyen ini hendaklah dikenakan
kepada semua orang itu secara bersesama dan berasingan, tertakluk
kepada suatu hak pencaruman antara mereka bagi hal kontrak.

**Pelantikan penerima hendaklah diberitahu kepada Ketua**
**Pengarah**

**69. (1) Jika seseorang penerima dilantik bagi harta seseorang**
pengendali yang berdaftar di bawah seksyen 12, penerima itu
hendaklah memberikan notis mengenainya kepada Ketua Pengarah
dalam masa empat belas hari selepas pelantikan itu dibuat, dan
hendaklah sebelum melupuskan apa-apa aset pengendali itu
mengasingkan suatu jumlah wang daripada aset sebagaimana yang
ternyata pada Ketua Pengarah adalah mencukupi untuk mengadakan
peruntukan bagi apa-apa cukai pelancongan yang adalah atau akan
selepas itu menjadi kena dibayar berkenaan dengan penginapan
yang telah disediakan oleh pengendali itu sebelum pelantikan
penerima itu, dan hendaklah membayar cukai pelancongan itu.


-----

50 _Rang Undang-Undang_

(2) Seseorang yang dilantik sebagai penerima yang gagal
memberikan notis kepada Ketua Pengarah dalam masa yang
dinyatakan dalam subseksyen (1) atau gagal untuk mengadakan
peruntukan bagi pembayaran cukai pelancongan sebagaimana yang
dikehendaki di bawah subseksyen itu hendaklah bertanggungan
sendiri bagi apa-apa cukai pelancongan yang adalah atau menjadi
kena dibayar seperti yang disebut terdahulu.

(3) Mana-mana penerima yang gagal mematuhi subseksyen (1)
melakukan suatu kesalahan dan boleh, apabila disabitkan, didenda
tidak melebihi tiga puluh ribu ringgit atau dipenjarakan selama
tempoh tidak melebihi satu tahun atau kedua-duanya.

(4) Jika dua orang atau lebih dilantik sebagai penerima, obligasi
dan liabiliti yang dikenakan kepada seseorang penerima di bawah
seksyen ini hendaklah dikenakan kepada semua orang itu secara
bersesama dan berasingan, tertakluk kepada suatu hak pencaruman
antara mereka bagi hal kontrak.

**Kuasa untuk membuat peraturan-peraturan**

**70. (1) Menteri boleh membuat peraturan-peraturan yang perlu**
atau suai manfaat bagi maksud melaksanakan peruntukan Akta
ini.

(2) Tanpa menjejaskan keluasan makna subseksyen (1),
peraturan-peraturan boleh dibuat bagi maksud yang berikut:

_(a) untuk menetapkan perkara yang berhubungan dengan_

pendaftaran pengendali;

_(b) untuk menetapkan pejabat bagi pentadbiran cukai pelancongan_

dan bagi hari dan masa apabila pejabat boleh dibuka
untuk urusan;

_(c) untuk menetapkan borang yang hendak digunakan di bawah_

dan bagi maksud yang berkaitan dengan Akta ini;

_(d) membuat peruntukan mengenai kesalahan dan penalti_

yang tidak melebihi denda sebanyak tiga puluh ribu
ringgit atau pemenjaraan tidak melebihi satu tahun atau
kedua-duanya bagi pelanggaran mana-mana peruntukan
peraturan-peraturan; dan

_(e) untuk menetapkan perkara yang berhubungan dengan_

perkhidmatan elektronik.


-----

_Cukai Pelancongan_ 51

HURAIAN

Rang Undang-Undang Cukai Pelancongan 2017 yang dicadangkan ini (“Akta
yang dicadangkan”) bertujuan untuk mengadakan peruntukan bagi pengenaan
cukai pelancongan ke atas pelancong yang menginap di premis pelancongan
dan pemungutan cukai pelancongan itu oleh orang yang mengendalikan premis
penginapan. Pelancong dan premis pelancongan yang dirujuk dalam Akta yang
dicadangkan ditakrifkan dalam Akta Industri Pelancongan 1992 [Akta 482].

Bahagian I

2. Bahagian I memperkatakan tentang perkara permulaan.

3. _Fasal 1 mengadakan peruntukan bagi tajuk ringkas Akta yang dicadangkan_
dan kuasa Menteri untuk menetapkan tarikh permulaan kuat kuasa yang
berlainan bagi Bahagian yang berlainan atau peruntukan yang berlainan Akta
yang dicadangkan.

4. _Fasal 2 mengandungi takrif perkataan dan ungkapan tertentu yang digunakan_
dalam Akta yang dicadangkan.

Bahagian II

5. Bahagian II mengandungi peruntukan yang berhubungan dengan pentadbiran.

6. _Fasal 3 bertujuan untuk memperuntukkan bahawa Ketua Pengarah mempunyai_
pengawasan ke atas semua perkara yang berhubungan dengan cukai pelancongan.
Ia juga bertujuan memberi Ketua Pengarah dan semua pegawai kastam kuasa
untuk menguatkuasakan semua peruntukan Akta yang dicadangkan ini. Kuasa
yang diberi kepada Ketua Pengarah boleh dilaksanakan oleh pegawai kastam
yang berpangkat Superintendan atau apa-apa pangkat yang lebih tinggi daripada
Superintendan kecuali kuasa yang diberi oleh seksyen 21 dan 66.

7. _Fasal 4 bertujuan untuk menyifatkan semua pegawai awam semasa_
melaksanakan apa-apa kewajipan atau perkhidmatan yang berhubungan dengan
cukai pelancongan sebagai perkhidmat awam mengikut pengertian Kanun
Keseksaan [Akta 574].

8. _Fasal 5 bertujuan untuk menghendaki tiap-tiap pegawai kastam memperkenalkan_
diri mereka semasa melaksanakan kewajipan mereka dan mana-mana orang
boleh menolak perintah yang dibuat oleh pegawai kastam itu jika mereka tidak
memperkenalkan diri mereka.

Bahagian III

9. Bahagian III mengandungi peruntukan yang berhubungan dengan pengenaan
cukai pelancongan ke atas pelancong.


-----

52 _Rang Undang-Undang_

10. _Fasal 6 bertujuan untuk mengadakan peruntukan bagi mengenakan dan_

mendapatkan secara levi cukai pelancongan ke atas pelancong yang menginap
di mana-mana premis penginapan yang disediakan oleh seseorang pengendali.
Kadar cukai pelancongan akan ditetapkan oleh Menteri mengikut _fasal 8_
Akta yang dicadangkan. Cukai pelancongan itu hendaklah dibayar oleh salah
seorang daripada pelancong yang menginap dalam penginapan yang sama pada
masa yang sama dan menjadi kewajipan pelancong itu untuk membayar cukai
pelancongan kepada pengendali.

11. _Fasal 7 bertujuan untuk mengadakan peruntukan bagi kewajipan pengendali_

untuk memungut cukai pelancongan daripada pelancong dan tiap-tiap pengendali
hendaklah membayar cukai pelancongan yang dipungut atau bertanggungan
untuk dipungut kepada Ketua Pengarah.

12. _Fasal 8 bertujuan untuk memberi Menteri kuasa untuk menetapkan kadar_

cukai pelancongan yang dikenakan dan dilevikan ke atas pelancong melalui
perintah yang disiarkan dalam _Warta. Kadar cukai pelancongan ditetapkan_
dengan persetujuan Menteri yang dipertanggungkan dengan tanggungjawab
bagi pelancongan. Perintah itu hendaklah dibentangkan di Dewan Rakyat.

13. _Fasal 9 bertujuan untuk memberi Menteri kuasa untuk mengecualikan_

mana-mana pelancong atau golongan pelancong daripada pembayaran
keseluruhan atau mana-mana bahagian daripada cukai pelancongan, atau untuk
mengecualikan mana-mana pengendali atau golongan pengendali daripada
memungut keseluruhan atau mana-mana bahagian daripada cukai pelancongan,
untuk mengecualikan mana-mana pengendali atau golongan pengendali daripada
kehendak untuk berdaftar di bawah Bahagian IV Akta yang dicadangkan, atau
untuk mengecualikan mana-mana orang daripada keseluruhan atau mana-mana
peruntukan Akta yang dicadangkan ini.

Bahagian IV

14. Bahagian IV mengandungi peruntukan yang berhubungan dengan pendaftaran

pengendali.

15. _Fasal 10 dan 11 bertujuan untuk memperuntukkan tanggungan pengendali_

untuk memohon kepada Ketua Pengarah untuk berdaftar. Permohonan hendaklah
dibuat dalam masa tiga puluh hari dari tarikh seseorang pengendali mengendalikan
premis penginapan. Bagi pengendali yang sedia ada, permohonan hendaklah
dibuat dalam masa tiga puluh hari dari tarikh permulaan kuat kuasa Bahagian
ini. Apa-apa pelanggaran kepada kehendak itu menjadi suatu kesalahan yang
boleh dihukum dengan denda tidak melebihi tiga puluh ribu ringgit atau
pemenjaraan untuk tempoh tidak melebihi satu tahun atau lebih.

16. _Fasal 12 bertujuan untuk memberi Ketua Pengarah kuasa untuk mendaftarkan_

mana-mana pengendali yang membuat permohonan untuk berdaftar atau
mana-mana pengendali yang tidak membuat permohonan tersebut termasuklah
pengendali yang mengendalikan premis penginapan yang berdaftar sebagai premis
penginapan pelancong di bawah seksyen 31c Akta Industri Pelancongan 1992.


-----

_Cukai Pelancongan_ 53

17. _Fasal 13 bertujuan untuk menghendaki seseorang pengendali untuk_

memberitahu Ketua Pengarah dalam tempoh tiga puluh hari apabila pengendali
itu terhenti mengendalikan premis penginapan atau dikecualikan di bawah
seksyen 9 Akta yang dicadangkan. Setelah menerima pemberitahuan itu, Ketua
Pengarah boleh membatalkan pendaftaran yang dibuat oleh pengendali daripada
tarikh yang ditentukan oleh Ketua Pengarah.

Bahagian V

18. Bahagian V mengandungi peruntukan yang berhubungan dengan invois,

rekod, penyata dan taksiran.

19. _Fasal 14 bertujuan untuk menghendaki pengendali untuk mengeluarkan_

invois, resit atau dokumen lain yang menyatakan kadar dan amaun cukai
pelancongan yang perlu dibayar berasingan daripada caj bagi penginapan
yang disediakan oleh pengendali itu. Fasal ini juga bertujuan untuk melarang
bukan pengendali daripada mengeluarkan invois, resit atau dokumen lain yang
menunjukkan amaun yang dikatakan sebagai cukai pelancongan. _Fasal ini_
selanjutnya memperuntukkan pelanggaran _fasal ini sebagai suatu kesalahan._

20. _Fasal 15 bertujuan utuk membenarkan suatu invois, resit atau dokumen_

lain untuk dihantar atau dijadikan tersedia dengan cara elektronik.

21. _Fasal 16 bertujuan untuk menghendaki seseorang pengendali untuk_

membuat pelarasan dalam penyatanya jika dia mengeluarkan nota kredit atau
nota debit.

22. _Fasal 17 bertujuan untuk menghendaki seseorang pengendali untuk_

menyimpan rekod berhubung dengan tanggungan cukai pelancongan dalam
Malaysia sama ada dalam bahasa kebangsaan atau bahasa Inggeris selama tujuh
tahun. _Fasal ini selanjutnya memperuntukkan pelanggaran_ _fasal ini sebagai_
suatu kesalahan.

23. _Fasal 18 bertujuan untuk memberikan tempoh bercukai bagi pengendali_

adalah selama tiga bulan atau suatu tempoh yang sama dengan tempoh bercukai
yang diberi kepadanya bagi maksud Akta Cukai Barang dan Perkhidmatan 2014

[Akta 762], sekiranya pengendali itu telah diberikan suatu tempoh bercukai
bagi maksud Akta Cukai Barang dan Perkhidmatan 2014.

24. _Fasal 19 bertujuan untuk menghendaki seseorang pengendali untuk_

mengakaunkan cukai pelancongan dalam penyata dan mengemukakannya
dalam masa yang ditetapkan. Fasal ini juga menghendaki seseorang pengendali
untuk membayar cukai pelancongan dan untuk mengemukakan penyata
sama ada terdapat cukai pelancongan yang kena dibayar atau tidak. Ia juga
memperuntukkan pelanggaran fasal ini sebagai suatu kesalahan. Fasal ini juga
memperuntukkan penalti sehingga 90 hari perlu dibayar oleh pengendali yang
gagal membayar keseluruhan atau sebahagian cukai pelancongan yang genap
masa dalam tempoh yang ditetapkan jika tiada pendakwaan dimulakan.


-----

54 _Rang Undang-Undang_

25. _Fasal 20 bertujuan untuk membenarkan Ketua Pengarah untuk mentaksir_

amaun cukai pelancongan dan penalti yang kena dibayar jika pengendali
gagal memohon untuk pendaftaran, gagal untuk mengemukakan penyata
atau mengemukakan penyata yang tidak lengkap atau tidak betul. _Fasal ini_
mengehadkan rangka masa tidak melebihi enam tahun selepas berakhirnya suatu
tempoh bercukai untuk Ketua Pengarah membuat taksiran melainkan dalam
kes-kes fraud. Ia juga membenarkan Ketua Pengarah membuat taksiran jika
cukai pelancongan telah dibayar tetapi tiada penyata dikemukakan atau orang
itu gagal mengemukakan penyata bagi mana-mana tempoh bercukai kemudian.
Ketua Pengarah boleh meningkatkan amaun cukai pelancongan yang ditaksirkan
dalam kes di mana pengendali membayar cukai pelancongan mengikut amaun
yang ditaksirkan tetapi berterusan gagal mengemukakan penyata. _Fasal ini_
selanjutnya menyifatkan amaun yang ditaksirkan sebagai cukai pelancongan
dan penalti yang betul yang kena dibayar oleh pengendali melainkan taksiran
itu kemudiannya ditarik balik atau dikurangkan. _Fasal ini juga membenarkan_
Ketua Pengarah untuk membuat taksiran tambahan yang melebihi taksiran
terdahulu dan meminda taksiran untuk memastikan ketepatan taksirannya.

Bahagian VI

26. Bahagian VI mengandungi peruntukan yang berhubungan dengan peremitan,

pembayaran balik dan mendapatkan balik.

27. _Fasal 21 bertujuan untuk membenarkan Menteri meremitkan semua atau_

apa-apa bahagian cukai pelancongan dan Ketua Pengarah untuk meremitkan
semua atau apa-apa bahagian penalti, surcaj atau mana-mana wang lain yang
genap masa dan kena dibayar di bawah Akta yang dicadangkan. Ia juga
mengadakan peruntukan bagi pembayaran balik amaun cukai pelancongan,
penalti, surcaj atau wang lain yang diremitkan jika orang itu telah membayar
cukai pelancongan, penalti, surcaj atau wang lain.

28. _Fasal 22_ bertujuan untuk membenarkan seseorang yang terlebih bayar

mana-mana cukai pelancongan, penalti, surcaj atau mana-mana wang lain
untuk menuntut bayaran balik dalam masa enam tahun dari tarikh pembayaran
lebih atau pembayaran tersilap itu berlaku Ketua Pengarah boleh membayar
balik cukai pelancongan, penalti, surcaj atau mana-mana wang lain itu jika dia
berpuas hati bahawa pembayaran lebih itu telah berlaku. Fasal ini selanjutnya
memberi Ketua Pengarah kuasa untuk mengurangkan atau tidak membenarkan
apa-apa pembayaran balik jika pembayaran balik itu boleh dengan tidak patut
mengayakan orang yang membuat tuntutan itu. Apa-apa tuntutan hendaklah
disokong dengan keterangan sebagaimana dikehendaki oleh Ketua Pengarah.

29. _Fasal 23 bertujuan untuk mengadakan peruntukan bagi seseorang untuk_

berhak kepada tuntutan hutang lapuk sekiranya dia tidak menerima bayaran
dalam masa yang ditetapkan berhubung dengan penginapan yang disediakan
olehnya dan dia telah membuat usaha yang mencukupi untuk mendapatkan
hutang itu. Seseorang yang berhak kepada tuntutan hutang lapuk boleh menuntut
bagi keseluruhan amaun cukai pelancongan jika dia tidak menerima apa-apa
bayaran bagi penginapan dan bagi perbezaan antara cukai pelancongan yang


-----

_Cukai Pelancongan_ 55

dibayar dengan sebahagian bayaran yang diterima jika dia telah menerima
sebahagian bayaran bagi penginapan yang kurang daripada cukai pelancongan
yang dibayar. Walau bagaimanapun, orang itu tidak berhak kepada apa-apa
bayaran balik jika sebahagian bayaran yang diterima adalah bersamaan atau
lebih daripada amaun cukai pelancongan yang telah dibayar.

30. _Fasal 24 bertujuan untuk membenarkan Ketua Pengarah untuk meluluskan_

apa-apa permohonan oleh pengendali untuk memotong dari semasa ke semasa
daripada penyata cukai pelancongannya amaun cukai pelancongan yang telah
dibayar tetapi kemudiannya dibayar balik kepada pelanggannya oleh sebab
pembatalan penginapan atau sebab lain yang diluluskan oleh Ketua Pengarah
dalam masa setahun selepas pembayaran itu dibuat atau tempoh lanjutan yang
diluluskan oleh Ketua Pengarah.

31. _Fasal 25 bertujuan untuk menghendaki orang yang memegang atau_

berhutang wang kepada seseorang pengendali untuk membayar kepada Ketua
Pengarah sekiranya pengendali itu berhutang cukai pelancongan, penalti atau
surcaj atau wang lain apabila suatu notis bertulis telah dibuat kepada orang
itu. Bayaran yang dibuat oleh orang itu disifatkan sebagai bayaran yang dibuat
bagi pihak pengendali.

32. _Fasal 26 memberi Ketua Pengarah kuasa utuk membenarkan mana-mana_

cukai pelancongan atau penalti yang belum dibayar untuk dibayar secara
ansuran dan jika cukai pelancongan dibenarkan untuk dibayar secara ansuran,
penalti tidak akan terpakai ke atas cukai pelancongan yang belum dibayar
itu. Surcaj sepuluh peratus hendaklah dikenakan ke atas amaun tertunggak
sekiranya terdapat kemungkiran dalam pembayaran mana-mana ansuran dan
amaun tertunggak bersama-sama dengan surcaj hendaklah menjadi genap masa
dan kena dibayar atau kena dibayar pada tarikh kemungkiran itu berlaku.

33. _Fasal 27 bertujuan untuk membenarkan Ketua Pengarah meminta mana-_

mana Pengarah Imigresen untuk menghalang mana-mana orang daripada
meninggalkan negara jika orang itu berhutang cukai pelancongan, penalti, surcaj
atau wang lain. Pengarah Imigresen boleh menahan dokumen perjalanan jika
permintaan telah dibuat oleh Ketua Pengarah. _Fasal ini menghendaki Ketua_
Pengarah memberi notis kepada orang itu yang memaklumkannya bahawa dia
dihalang daripada meninggalkan negara dan apa-apa tidak penerimaan notis itu
tidak menghalang Pengarah Imigresen daripada melaksanakan kewajipannya.
Seseorang dibenarkan untuk meninggalkan negara jika dia boleh menunjukkan
bukti bahawa cukai pelancongan, penalti, surcaj atau wang lain yang terhutang
telah dibayar atau dia telah mengemukakan jaminan yang mencukupi untuk
membayar cukai pelancongan, penalti, surcaj atau wang lain yang terhutang.

34. _Fasal 28 bertujuan membenarkan Ketua Pengarah untuk mendapatkan_

balik cukai pelancongan, penalti, surcaj atau wang lain yang tersilap dibayar
balik dalam masa enam tahun dari tarikh pembayaran balik itu dibuat.

35. _Fasal 29 bertujuan untuk memberi Menteri kuasa untuk mendapatkan balik_

apa-apa cukai pelancongan yang genap masa dan kena dibayar kepada kerajaan
dan apa-apa penalti, surcaj atau wang lain yang kena dibayar sebagai hutang sivil


-----

56 _Rang Undang-Undang_

kepada Kerajaan. Pengeluaran suatu perakuan yang ditandatangani oleh Ketua
Pengarah hendaklah diambil sebagai keterangan yang mencukupi bagi prosiding
mahkamah. _Fasal ini mengira penalti dan surcaj sebagai cukai pelancongan_
dan mengetepikan had masa yang dikenakan ke atas kutipan penalti di bawah
Akta Had Masa 1953 [Akta 254], Ordinan Had Masa Sabah [Sabah Bab 72]
dan Ordinan Had Masa Sarawak [Sarawak Bab 49].

36. _Fasal 30 bertujuan untuk mengadakan peruntukan bagi mendapat balik_

apa-apa amaun yang dikatakan sebagai cukai pelancongan walaupun invois,
resit atau dokumen lain itu bukanlah suatu invois, resit atau dokumen lain
yang dikeluarkan di bawah seksyen 14, atau orang yang mengeluarkan invois,
resit atau dokumen lain itu bukanlah seorang pengendali atau invois, resit atau
dokumen lain itu dikeluarkan oleh seorang pengendali bagi suatu produk atau
perkhidmatan selain daripada penginapan.

37. _Fasal 31_ bertujuan untuk mengadakan peruntukan bagi tanggungan

pengarah syarikat, pekongsi firma atau anggota jawatankuasa pertubuhan untuk
membayar apa-apa cukai, penalti atau surcaj yang belum dibayar.

Bahagian VII

38. Bahagian VII mengandungi peruntukan yang berhubungan dengan

penguatkuasaan.

39. _Fasal 32 memperuntukkan bahawa pegawai kanan kastam hendaklah_

mempunyai kuasa seorang pegawai polis yang diperuntukkan di bawah Kanun
Tatacara Jenayah [Akta 593] bagi maksud penguatkuasaan, pemeriksaan dan
penyiasatan di bawah Akta yang dicadangkan ini.

40. _Fasal 33 bertujuan untuk memperuntukkan bahawa pegawai kanan kastam_

hendaklah mempunyai akses yang penuh dan bebas ke mana-mana tempat atau
premis yang berhubungan dengan perniagaan premis penginapan. _Fasal_ ini
menghendaki pengendali dan mana-mana orang yang lain yang hadir di tempat
atau premis itu untuk membantu pegawai kanan kastam dalam menjalankan
kewajipannya.

41. _Fasal 34 bertujuan untuk memberi pegawai kastam akses kepada apa-apa_

maklumat berekod atau data berkomputer sama ada di simpan dalam sebuah
komputer atau sebaliknya.

42. _Fasal 35 bertujuan untuk membenarkan Majistret mengeluarkan waran_

geledah jika terdapat sebab munasabah untuk mempercayai bahawa suatu
kesalahan telah dilakukan.

43. _Fasal 36 bertujuan untuk membenarkan suatu penggeledahan dibuat_

tanpa waran apabila terdapat alasan munasabah untuk mempercayai bahawa
apa-apa buku, data, dokumen atau rekod lain atau benda yang boleh memberi
keterangan tentang suatu kesalahan akan dialihkan disebabkan oleh kelewatan
mendapatkan waran geledah.


-----

_Cukai Pelancongan_ 57

44. _Fasal_ 37 bertujuan untuk mengadakan peruntukan bagi penyitaan buku,

data, dokumen atau rekod lain atau benda berhubung dengan suatu kesalahan.
Pegawai kastam dikehendaki memberi notis bertulis mengenai apa-apa penyitaan
kepada tuan punya buku, data, dokumen atau rekod lain atau benda itu. Fasal
ini juga menetapkan bahawa peruntukan yang berhubungan dengan penyitaan
hendaklah terpakai kepada apa-apa yang terkandung dalam bekas muatan,
bungkusan atau pengangkut yang dalamnya buku, data, dokumen atau rekod
lain atau benda dijumpai dan kepada apa-apa benda yang digunakan untuk
menyembunyikannya.

45. _Fasal 38 bertujuan untuk mengadakan peruntukan yang memberi mana-_

mana pegawai kastam kuasa untuk menangkap tanpa waran mana-mana orang
yang didapati melakukan atau mencuba untuk melakukan atau mengambil
khidmat atau membantu mana-mana orang melakukan atau bersubahat melakukan
sesuatu kesalahan di bawah Akta yang dicadangkan ini, mana-mana orang yang
disyaki dengan munasabah mempunyai dalam milikannya apa-apa buku, data,
dokumen atau rekod atau benda lain yang boleh disita di bawah Akta yang
dicadangkan ini atau mana-mana orang yang disyakinya dengan munasabah telah
melakukan suatu kesalahan di bawah Akta yang dicadangkan ini. Mana-mana
pegawai kastam yang membuat tangkapan hendaklah membawa orang yang
ditangkap itu ke balai polis terdekat tanpa kelengahan yang tidak perlu. Fasal
ini seterusnya memperuntukkan kuasa untuk menahan mana-mana orang yang
boleh ditangkap tetapi tidak ditangkap pada masa kesalahan dilakukan atau
orang yang telah melepaskan diri selepas tangkapan dibuat seolah-olah orang
yang melakukan kesalahan itu telah ditangkap pada masa kesalahan dibuat.
Orang yang ditangkap itu boleh dilepaskan daripada jagaan jika dia telah
mendepositkan suatu jumlah wang yang munasabah atau menyempurnakan suatu
bon dengan penjamin atau mendepositkan suatu jumlah wang yang munasabah
dan menyempurnakan suatu bon dengan penjamin. Orang yang telah dilepaskan
daripada jagaan boleh ditangkap tanpa waran jika terdapat alasan munasabah
untuk mempercayai bahawa mana-mana syarat untuk orang itu dilepaskan telah
atau berkemungkinan dilanggar atau setelah diberitahu oleh penjamin bahawa
dia berhasrat untuk melepaskan dirinya daripada kewajipannya sebagai penjamin.

Bahagian VIII

46. Bahagian VIII memperkatakan pelbagai kesalahan dan hukuman di bawah

Akta yang dicadangkan.

47. _Fasal 39 bertujuan untuk mengadakan peruntukan bagi kesalahan_

menghalang seseorang pegawai kastam.

48. _Fasal 40 bertujuan untuk mengadakan peruntukan bagi kesalahan membuat_

penyata yang tidak betul.

49. _Fasal 41 bertujuan untuk mengadakan peruntukan kesalahan dan penalti bagi_

pemungutan cukai pelancongan oleh mana-mana orang yang tidak bertanggungan
di bawah Akta yang dicadangkan untuk mengutip cukai pelancongan.

50. _Fasal 42 bertujuan untuk mengadakan peruntukan bagi kesalahan mengelak_

cukai pelancongan.


-----

58 _Rang Undang-Undang_

51. _Fasal 43 bertujuan untuk mengadakan peruntukan bagi kesalahan_

keengganan menjawab soalan atau memberi maklumat palsu.

52. _Fasal 44 bertujuan untuk memperuntukkan peruntukan bahawa percubaan_

untuk melakukan suatu kesalahan atau persubahatan untuk melakukan suatu
kesalahan boleh dihukum dengan hukuman yang ditetapkan bagi kesalahan itu.

53. _Fasal 45 bertujuan untuk mengadakan peruntukan bagi penalti am._

54. _Fasal 46 memperkatakan kesalahan oleh pertubuhan perbadanan, dsb._

55. _Fasal 47 bertujuan untuk mengadakan peruntukan bagi tanggungan_

mana-mana orang bagi kesalahan yang dilakukan oleh pekerjanya atau ejen
atau pekerja ejennya.

56. _Fasal 48_ bertujuan untuk mengadakan peruntukan bagi tanggungan

seseorang untuk membayar cukai pelancongan, penalti, surcaj atau wang
lain walau apa pun pemulaan suatu prosiding, pengenaan penalti, denda atau
pemenjaraan atau pengkompaunan suatu kesalahan.

Bahagian IX

57. Bahagian IX memperkatakan tentang peruntukan yang berhubungan

dengan perbicaraan dan prosiding.

58. _Fasal 49 memperuntukkan tiada pendakwaan bagi suatu kesalahan_

di bawah Akta yang dicadangkan boleh dimulakan melainkan oleh atau dengan
kebenaran bertulis Pendakwa Raya.

59. _Fasal 50_ bertujuan untuk memperuntukkan bahawa Mahkamah Sesyen

mempunyai bidang kuasa untuk membicarakan suatu kesalahan di bawah Akta
yang dicadangkan dan untuk memberi hukuman bagi kesalahan itu.

60. _Fasal 51 bertujuan untuk memperuntukkan bahawa Akta yang dicadangkan_

tidak menghalang pendakwaan, pensabitan dan hukuman seseorang di bawah
mana-mana undang-undang bertulis lain.

61. _Fasal 52 memperuntukkan bahawa apa-apa keterangan yang berupa_

sebagai telah ditandatangani oleh Ketua Pengarah atau mana-mana pegawai
yang diberi kuasa, apa-apa transkrip mengenai butir-butir berkenaan dengan
cukai pelancongan diperakui sebagai suatu salinan benar oleh Ketua Pengarah
atau seseorang pegawai yang diberi kuasa dan apa-apa keterangan yang
diperoleh oleh seseorang pegawai kastam semasa menlaksanakan kuasanya
di bawah Akta yang dicadangkan ini hendaklah menjadi suatu keterangan
_prima facie mengenai fakta yang dinyatakan dalamnya._ _Fasal 52 selanjutnya_
memperuntukkan bagi penerimaan dalam keterangan apa-apa penyataan yang
dibuat atau dokumen yang dikemukakan dengan dorongan, janji atau ugutan
yang dibuat oleh orang yang melakukannya di bawah Akta yang dicadangkan
ini dan apa-apa terjemahan dokumen dalam bahasa kebangsaan atau bahasa
Inggeris yang terjemahan itu diperakui oleh orang yang menterjemah dokumen
itu bahawa terjemahan itu adalah tepat, benar dan betul.


-----

_Cukai Pelancongan_ 59

62. _Fasal 53 memperkatakan tentang nilai keterangan notis elektronik. Suatu_

notis elektronik boleh diterima sebagai keterangan bagi suatu fakta yang
dinyatakan dalam notis itu jika notis elektronik itu diperakukan oleh Ketua
Pengarah sebagai mengandungi semua maklumat dihantar melalui perkhidmatan
elektronik dan telah disahkan mengikut cara yang dinyatakan dalam Akta yang
dicadangkan atau Akta Keterangan 1950 [Akta 56].

63. _Fasal 54 bertujuan untuk mengadakan peruntukan bagi tempoh pemenjaraan_

yang dikenakan oleh mana-mana mahkamah berkenaan dengan denda yang
tidak dibayar.

64. _Fasal 55 bertujuan untuk tidak membenarkan apa-apa kos atau kerugian_

diberikan berkenaan dengan apa–apa benda yang disita melainkan penyitaan
itu dibuat tanpa sebab yang munasabah atau sebab barangkali.

65. _Fasal 56 bertujuan untuk memberi Menteri kuasa, dengan persetujuan_

Pendakwa Raya untuk menetapkan melalui peraturan-peraturan kesalahan yang
boleh dikompaun, kriteria bagi mengkompaun kesalahan dan tatacara bagi
mengkompaun. _Fasal ini selanjutnya memberi Ketua Pengarah atau pegawai_
kanan kastan kuasa untuk mengkompaun kesalahan dengan izin bertulis
Pendakwa Raya.

66. _Fasal 57 bertujuan untuk memberi mahkamah kuasa untuk memerintahkan_

seseorang untuk membayar kepada Ketua Pengarah amaun cukai pelancongan
atau penalti jika dia bersalah bagi suatu kesalahan dan cukai pelancongan
atau penalti itu boleh didapatkan balik dengan cara yang sama dengan denda
sebagaimana yang diperuntukkan di bawah seksyen 283 Kanun Tatacara Jenayah.

67. _Fasal 58 memperkatakan tentang tanggungjawab kerahsiaan yang_

berhubung dengan maklumat yang boleh membawa kepada identiti seorang
pemberi maklumat dan kandungan maklumat yang diterima daripada seorang
pemberi maklumat kecuali sekiranya maklumat itu didedahkan kepada pegawai
kastam yang diberi kuasa oleh Ketua Pengarah.

68. _Fasal 59 bertujuan untuk menghendaki seorang saksi untuk tidak_

mendedahkan maklumat yang berhubungan dengan seorang pemberi maklumat
yang boleh membawa kepada pemberi maklumat itu dikesan. Ia juga mengadakan
peruntukan bagi suatu catatan dalam buku, dokumen atau kertas untuk
disembunyikan atau dipadamkan bagi melindungi pemberi maklumat daripada
dikesan semasa pemeriksaan buku, dokumen atau kertas dalam prosiding dan
membenarkan mahkamah untuk menghendaki pengemukaan aduan asal atau
pendedahan penuh mengenai pemberi maklumat jika mahkamah mendapati
pemberi maklumat itu telah membuat penyataan palsu yang material atau
keadilan tidak dapat dijalankan dengan sepenuhnya tanpa diketahui pemberi
maklumat itu.

Bahagian X

69. Bahagian X memperkatakan tentang peruntukan pelbagai.

70. _Fasal 60 menghendaki seseorang untuk memberi maklumat, mengemukakan_

buku, data, dokumen atau rekod atau benda lain dan untuk menyediakan
terjemahan sebagaimana yang dikehendaki oleh pegawai kastam.


-----

60 _Rang Undang-Undang_

71. _Fasal 61 bertujuan untuk mengadakan peruntukan bagi cara penyampaian_

notis.

72. _Fasal 62 bertujuan untuk membolehkan Ketua Pengarah untuk menyediakan_

perkhidmatan elektronik kepada mana-mana pengguna berdaftar bagi urusan
tertentu dan membebaskan Ketua Pengarah daripada apa-apa tanggungan bagi
apa-apa kerugian atau kerosakan yang ditanggung oleh pengguna berdaftar
perkhidmatan elektronik.

73. _Fasal 63 memperkatakan tentang pengesahan notis dan dokumen lain._

74. _Fasal 64 bertujuan untuk mengadakan peruntukan mengenai bayaran pos_

percuma bagi semua penyata dan dokumen berkaitan yang dihantar kepada
Ketua Pengarah.

75. _Fasal 65 memperkatakan tentang urusan perniagaan berhubung dengan_

Akta yang dicadangkan bagi pihak seseorang pengendali melainkan mengenai
pembayaran balik, peremitan, pengecualian atau perkara lain yang dibenarkan
oleh Ketua Pengarah. _Fasal ini juga menghendaki orang yang berurusan bagi_
pihak seseorang pengendali untuk mengemukakan surat kuasa daripada pengendali
itu dan menyerahkan borang yang ditetapkan yang telah ditandatangani oleh
pengendali melainkan jika dibenarkan sebaliknya.

76. _Fasal 66 bertujuan menghendaki supaya hanya borang yang ditetapkan_

digunakan melainkan kebenaran telah diberikan oleh Ketua Pengarah untuk
menggunakan borang lain selain daripada borang yang ditetapkan.

77. _Fasal 67 bertujuan membenarkan mana-mana orang yang terkilan untuk_

merayu terhadap keputusan pegawai kastam kepada Ketua Pengarah.

78. _Fasal 68 bertujuan untuk menghendaki penyelesai sesebuah syarikat untuk_

memberikan notis kepada Ketua Pengarah mengenai penggulungan syarikat itu
dalam tempoh yang dinyatakan dan untuk mengasingkan suatu amaun daripada
aset syarikat bagi cukai pelancongan yang kena dibayar sebelum melupuskan
aset syarikat dan seterusnya, untuk membayar cukai pelancongan itu. _Fasal_
ini mengadakan peruntukan bagi penyelesai untuk bertanggungan sendiri ke
atas cukai pelancongan itu jika dia gagal memberi notis dalam tempoh yang
ditetapkan atau gagal membayar cukai pelancongan itu. _Fasal ini selanjutnya_
memperuntukkan pelanggaran _fasal ini sebagai suatu kesalahan dan dalam_
kes yang terdapat dua atau lebih penyelesai yang dilantik, mereka hendaklah
bertanggungan bersesama dan berasingan bagi kewajipan dan tanggungan
di bawah _fasal ini._

79. _Fasal 69 bertujuan untuk membenarkan supaya pelantikan penerima_

syarikat diberitahu kepada Ketua Pengarah dalam masa yang dinyatakan
dan untuk mengasingkan suatu amaun daripada aset pengendali bagi cukai
pelancongan yang kena dibayar sebelum melupuskan aset pengendali dan
seterusnya, membayar cukai pelancongan itu. Fasal ini mengadakan peruntukan
bagi penerima bertanggungan sendiri ke atas cukai pelancongan itu jika dia


-----

_Cukai Pelancongan_ 61

gagal memberi notis dalam tempoh yang ditetapkan atau gagal membayar cukai
pelancongan itu. _Fasal ini selanjutnya memperuntukkan pelanggaran_ _fasal ini_
sebagai suatu kesalahan dan dalam kes yang terdapat dua atau lebih penerima
yang dilantik, mereka hendaklah bertanggungan bersesama dan berasingan bagi
kewajipan dan tanggungan di bawah _fasal ini._

80. _Fasal 70 bertujuan untuk memberi Menteri kuasa untuk membuat peraturan-_

peraturan bagi maksud melaksanakan peruntukan Akta yang dicadangkan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam perbelanjaan
wang tambahan.

[PN(U2)3061]


-----

