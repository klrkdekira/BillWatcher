---
Year: 2017
Bill: D.R.13/2017 - RUU Agensi Kawalan Sempadan Malaysia 2017 (Lulus)
Title: D.R.13/2017 - RUU Agensi Kawalan Sempadan Malaysia 2017 (Lulus)
Download URL: https://www.parlimen.gov.my/files/billindex/pdf/2017/D.R.%2013_2017%20(bm).pdf
URL: https://www.parlimen.gov.my/files/billindex/pdf/2017/D.R.%2013_2017%20(bm).pdf
---
---
Reading:
D.R.13/2017
Bacaan Pertama Pada:04/04/2017
Bacaan Kedua Pada:09/08/2017
Dibentang Oleh:YAB Dato' Seri Dr. Ahmad Zahid Bin Hamidi -  Menteri Dalam Negeri
Diluluskan Pada:09/08/2017
Dibentang Oleh:YAB Dato' Seri Dr. Ahmad Zahid Bin Hamidi -  Menteri Dalam Negeri
---

_Agensi Kawalan Sempadan Malaysia_

**D.R. 13/2017**

RANG UNDANG-UNDANG AGENSI KAWALAN

SEMPADAN MALAYSIA 2017

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

AGENSI KAWALAN SEMPADAN MALAYSIA

3. Penubuhan Agensi Kawalan Sempadan Malaysia

4. Fungsi Agensi

Bahagian III

JAWATANKUASA PERINGKAT TERTINGGI

5. Jawatankuasa Peringkat Tertinggi

6. Mesyuarat Jawatankuasa Peringkat Tertinggi

7. Fungsi Jawatankuasa Peringkat Tertinggi

Bahagian IV

JAWATANKUASA PENYELARAS

8. Jawatankuasa Penyelaras

9. Mesyuarat Jawatankuasa Penyelaras

10. Fungsi Jawatankuasa Penyelaras


-----

_Rang Undang-Undang_

Bahagian V

PEGAWAI AGENSI

_Fasal_

11. Pelantikan Komisioner Jeneral dan Timbalan Komisioner Jeneral Agensi

12. Pembatalan dan peletakan jawatan Komisioner Jeneral

13. Pelantikan pegawai lain Agensi

14. Kuasa pegawai Agensi

15. Perakuan pelantikan

Bahagian VI

AM

16. Pakaian seragam dan kelengkapan

17. Pakaian seragam dan kelengkapan hendaklah dikembalikan apabila berhenti
menjadi pegawai Agensi

18. Penyamaran

19. Pangkat pegawai Agensi

20. Pendakwaan

21. Obligasi kerahsiaan

22. Perlindungan terhadap guaman dan prosiding undang-undang

23. Pekhidmat awam

24. Akta Perlindungan Pihak Berkuasa Awam 1948

25. Perintah Tetap

26. Perlindungan bagi pemberi maklumat daripada diketahui

27. Keterangan ejen provokasi boleh diterima

28. Peraturan-peraturan

Bahagian VII

KECUALIAN DAN PERALIHAN

29. Jawatankuasa yang sedia ada

30. Unit Pencegahan Penyeludupan yang sedia ada

JADUAL


-----

_Agensi Kawalan Sempadan Malaysia_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi penubuhan Agensi
Kawalan Sempadan Malaysia, mengawal keselamatan sempadan
darat Malaysia daripada apa-apa kegiatan penyeludupan atau
aktiviti lain yang menyalahi undang-undang dan bagi perkara
yang berkaitan.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Agensi Kawalan Sempadan**
Malaysia 2017.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._


-----

4 _Rang Undang-Undang_

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“Agensi” ertinya Agensi Kawalan Sempadan Malaysia yang
ditubuhkan di bawah seksyen 3;

“Entiti Kerajaan” termasuklah—

_(a)_ mana-mana kementerian, jabatan, pejabat, agensi, pihak

berkuasa, suruhanjaya, jawatankuasa, lembaga atau
majlis bagi Kerajaan Persekutuan, atau bagi mana-mana
Kerajaan Negeri, yang ditubuhkan di bawah mana-mana
undang-undang bertulis atau selainnya;

_(b)_ mana-mana pihak berkuasa tempatan; dan

_(c)_ pasukan keselamatan;

“Jawatankuasa Peringkat Tertinggi” ertinya Jawatankuasa
Peringkat Tertinggi yang ditubuhkan di bawah subseksyen 5(1);

“Jawatankuasa Penyelaras” ertinya Jawatankuasa Penyelaras
Agensi yang ditubuhkan di bawah subseksyen 8(1);

“Komisioner Jeneral” ertinya Komisioner Jeneral Agensi yang
dilantik di bawah subseksyen 11(1);

“Menteri” ertinya Menteri yang dipertanggungkan dengan
tanggungjawab bagi keselamatan dalam negeri;

“pegawai Agensi” termasuklah Komisioner Jeneral dan
Timbalan-timbalan Komisioner Jeneral yang dilantik di bawah
seksyen 11, dan mana-mana pegawai Agensi yang dilantik
di bawah subseksyen 13(1);

“sempadan darat Malaysia” ertinya sempadan darat antara
Malaysia dengan Thailand, Malaysia dengan Indonesia, dan
Malaysia dengan Brunei.


-----

_Agensi Kawalan Sempadan Malaysia_ 5

Bahagian II

AGENSI KAWALAN SEMPADAN MALAYSIA

**Penubuhan Agensi Kawalan Sempadan Malaysia**

**3. (1) Suatu agensi dengan nama “Agensi Kawalan Sempadan**
Malaysia” ditubuhkan.

(2) Agensi hendaklah, tertakluk kepada Akta ini, digunakan
khidmatnya di sempadan darat Malaysia bagi mengawal apa-apa
kegiatan penyeludupan atau aktiviti lain yang menyalahi
undang-undang di sempadan darat Malaysia.

**Fungsi Agensi**

**4. Agensi hendaklah mempunyai fungsi yang berikut:**

_(a)_ untuk menjalankan kawalan sempadan darat Malaysia;

_(b)_ untuk membuat syor mengenai perkara yang berhubungan

dengan keselamatan sempadan darat Malaysia atau bagi
perkara yang diperuntukkan di bawah Akta ini kepada
Jawatankuasa Peringkat Tertinggi dan Jawatankuasa
Penyelaras;

_(c)_ untuk menerima apa-apa laporan bagi pelakuan suatu

kesalahan berhubung dengan kegiatan penyeludupan atau
aktiviti lain yang menyalahi undang-undang di sempadan
darat Malaysia;

_(d)_ untuk mencegah dan menyekat pelakuan suatu kesalahan

berhubung dengan kegiatan penyeludupan atau aktiviti
lain yang menyalahi undang-undang di sempadan darat
Malaysia;

_(e)_ untuk menyelaras pelaksanaan penguatkuasaan oleh Agensi

dengan agensi lain di sempadan darat Malaysia;

_(f)_ untuk memantau apa-apa kegiatan penyeludupan atau

aktiviti lain yang menyalahi undang-undang di sempadan
darat Malaysia;

_(g)_ untuk merumus dasar dan program untuk mencegah apa-apa

kegiatan penyeludupan atau aktiviti lain yang menyalahi
undang-undang di sempadan darat Malaysia; dan


-----

6 _Rang Undang-Undang_

_(h)_ secara amnya untuk melaksanakan apa-apa fungsi lain bagi

memastikan kesejahteraan dan keselamatan sempadan
darat Malaysia atau melakukan segala perkara yang
bersampingan dengan fungsinya.

Bahagian III

JAWATANKUASA PERINGKAT TERTINGGI

**Jawatankuasa Peringkat Tertinggi**

**5. (1) Suatu jawatankuasa yang dikenali sebagai Jawatankuasa**
Peringkat Tertinggi bagi Agensi ditubuhkan bagi maksud Akta
ini.

(2) Jawatankuasa Peringkat Tertinggi hendaklah terdiri daripada
anggota yang berikut:

_(a)_ Menteri sebagai Pengerusi;

_(b)_ Menteri di Jabatan Perdana Menteri;

_(c)_ Menteri yang dipertanggungkan dengan tanggungjawab

bagi kewangan;

_(d)_ Menteri yang dipertanggungkan dengan tanggungjawab

bagi pengangkutan;

_(e)_ Menteri yang dipertanggungkan dengan tanggungjawab

bagi perkhidmatan perubatan dan kesihatan;

_(f)_ Menteri yang dipertanggungkan dengan tanggungjawab

bagi perusahaan perladangan dan komoditi;

_(g)_ Menteri yang dipertanggungkan dengan tanggungjawab

bagi pelancongan dan kebudayaan;

_(h)_ Menteri yang dipertanggungkan dengan tanggungjawab

bagi pertahanan;

_(i)_ Menteri yang dipertanggungkan dengan tanggungjawab

bagi pertanian dan industri asas tani;

_(j)_ Menteri yang dipertanggungkan dengan tanggungjawab

bagi hal ehwal luar negeri;


-----

_Agensi Kawalan Sempadan Malaysia_ 7

_(k)_ Menteri yang dipertanggungkan dengan tanggungjawab

bagi sumber asli dan alam sekitar;

_(l)_ Ketua Setiausaha Kementerian yang dipertanggungkan

dengan tanggungjawab bagi keselamatan dalam negeri;

_(m)_ Panglima Angkatan Tentera;

_(n) Ketua Polis Negara;_

_(o)_ Ketua Pengarah Keselamatan Negara, Majlis Keselamatan

Negara;

_(p)_ Ketua Pengarah Jabatan Kastam Diraja Malaysia;

_(q)_ Ketua Pengarah Jabatan Imigresen Malaysia;

_(r)_ Ketua Pengarah Agensi Antidadah Kebangsaan; dan

_(s)_ Ketua Pengarah Lembaga Kenaf dan Tembakau Negara.

**Mesyuarat Jawatankuasa Peringkat Tertinggi**

**6. (1) Jawatankuasa Peringkat Tertinggi hendaklah bermesyuarat**
seberapa kerap yang perlu.

(2) Tujuh orang anggota, termasuk Pengerusi, hendaklah
membentuk kuorum suatu mesyuarat Jawatankuasa Peringkat
Tertinggi.

(3) Jawatankuasa Peringkat Tertinggi boleh mengundang
mana-mana orang yang bukan anggota Jawatankuasa Peringkat
Tertinggi untuk menghadiri mesyuaratnya bagi menasihati
Jawatankuasa Peringkat Tertinggi mengenai apa-apa perkara yang
sedang dibincangkan.

(4) Agensi boleh melantik dalam kalangan pegawai Agensi
untuk menjadi urus setia bagi Jawatankuasa Peringkat Tertinggi.

**Fungsi Jawatankuasa Peringkat Tertinggi**

**7. Jawatankuasa Peringkat Tertinggi hendaklah menimbang teliti**
dan memutuskan syor yang dibuat oleh Jawatankuasa Penyelaras
dan Agensi atau apa-apa perkara yang berhubungan dengan
keselamatan sempadan darat Malaysia.


-----

8 _Rang Undang-Undang_

Bahagian IV

JAWATANKUASA PENYELARAS

**Jawatankuasa Penyelaras**

**8. (1) Suatu Jawatankuasa Penyelaras ditubuhkan bagi maksud**
Akta ini.

(2) Jawatankuasa Penyelaras hendaklah terdiri daripada anggota
yang berikut:

_(a)_ Ketua Setiausaha Kementerian yang dipertanggungkan

dengan tanggungjawab bagi keselamatan dalam negeri
sebagai Pengerusi;

_(b)_ Komisioner Jeneral;

_(c)_ Ketua Pengarah Keselamatan Negara, Majlis Keselamatan

Negara;

_(d)_ Ketua Pengarah Jabatan Kastam Diraja Malaysia;

_(e)_ Ketua Pengarah Jabatan Imigresen Malaysia;

_(f)_ Ketua Pengarah Jabatan Perlindungan Hidupan Liar dan

Taman Negara, Semenanjung Malaysia;

_(g)_ Ketua Pengarah Pertanian, Jabatan Pertanian;

_(h)_ Ketua Pesuruhjaya Angkatan Pertahanan Awam Malaysia;

_(i)_ Ketua Pengarah Keselamatan Kerajaan;

_(j)_ Ketua Pesuruhjaya Pasukan Sukarelawan Malaysia (RELA);

_(k)_ Ketua Pengarah Agensi Antidadah Kebangsaan;

_(l)_ Ketua Pengarah Lembaga Kenaf dan Tembakau Negara;

_(m)_ Pengarah Jabatan Keselamatan Dalam Negeri dan

Ketenteraman Awam, Polis Diraja Malaysia;

_(n) Pengarah Jabatan Pengurusan, Polis Diraja Malaysia;_

_(o)_ Ketua Pegawai Polis bagi Negeri Kedah;

_(p)_ Ketua Pegawai Polis bagi Negeri Perak;

_(q)_ Ketua Pegawai Polis bagi Negeri Sabah;


-----

_Agensi Kawalan Sempadan Malaysia_ 9

_(r)_ Ketua Pegawai Polis bagi Negeri Sarawak;

_(s)_ Ketua Pegawai Polis bagi Negeri Kelantan;

_(t)_ Ketua Pegawai Polis bagi Negeri Perlis;

_(u)_ wakil daripada Kementerian Kewangan; dan

_(v)_ wakil daripada Kementerian Pertahanan.

**Mesyuarat Jawatankuasa Penyelaras**

**9. (1) Jawatankuasa Penyelaras hendaklah bermesyuarat seberapa**
kerap yang perlu.

(2) Tujuh orang anggota, termasuk Pengerusi, hendaklah
membentuk kuorum suatu mesyuarat Jawatankuasa Penyelaras.

(3) Jawatankuasa Penyelaras boleh mengundang mana-mana orang
yang bukan anggota Jawatankuasa Penyelaras untuk menghadiri
mesyuaratnya bagi menasihati Jawatankuasa Penyelaras mengenai
apa-apa perkara yang sedang dibincangkan.

(4) Agensi boleh melantik mana-mana pegawai dalam kalangan
pegawai Agensi untuk menjadi urus setia bagi Jawatankuasa
Penyelaras.

**Fungsi Jawatankuasa Penyelaras**

**10. (1) Jawatankuasa Penyelaras hendaklah mempunyai fungsi**
yang berikut:

_(a) menyelaras pelaksanaan Akta ini;_

_(b)_ untuk membuat syor mengenai perkara yang berhubungan

dengan keselamatan sempadan darat Malaysia atau bagi
perkara yang diperuntukkan di bawah Akta ini kepada
Jawatankuasa Peringkat Tertinggi;

_(c)_ melaksanakan segala keputusan yang dibuat oleh

Jawatankuasa Peringkat Tertinggi;

_(d)_ merumus dasar dan program untuk mencegah apa-apa

kegiatan penyeludupan atau aktiviti lain yang menyalahi
undang-undang di sempadan darat Malaysia;


-----

10 _Rang Undang-Undang_

_(e)_ memantau apa-apa kegiatan penyeludupan atau aktiviti

lain yang menyalahi undang-undang di sempadan darat
Malaysia dan mendapatkan maklum balas daripada agensi
Kerajaan dan organisasi yang berkaitan;

_(f)_ memperakukan syor yang dibuat oleh Agensi kepada

Jawatankuasa Peringkat Tertinggi;

_(g)_ mempertimbangkan langkah-langkah bagi mengawal

apa-apa kegiatan penyeludupan atau aktiviti lain yang
menyalahi undang-undang di sempadan darat Malaysia;

_(h)_ bekerjasama dan menyelaras dengan agensi Kerajaan

dan organisasi antarabangsa mengenai apa-apa kegiatan
penyeludupan atau aktiviti lain yang menyalahi
undang-undang di sempadan darat Malaysia; dan

_(i)_ melaksanakan apa-apa fungsi lain bagi pelaksanaan

sewajarnya Akta ini.

(2) Jawatankuasa Penyelaras boleh menubuhkan apa-apa
jawatankuasa sebagaimana yang difikirkan perlu atau suai manfaat
oleh Jawatankuasa Penyelaras untuk membantu Jawatankuasa
Penyelaras dalam menjalankan fungsinya.

Bahagian V

PEGAWAI AGENSI

**Pelantikan Komisioner Jeneral dan Timbalan Komisioner**
**Jeneral Agensi**

**11. (1) Yang di-Pertuan Agong hendaklah melantik seseorang**
dalam kalangan pegawai awam untuk menjadi Komisioner Jeneral
Agensi bagi suatu tempoh tidak melebihi tiga tahun dan orang
itu layak untuk dilantik semula bagi apa-apa tempoh sebagaimana
yang dianggap perlu oleh Yang di-Pertuan Agong.

(2) Menteri hendaklah melantik Timbalan-timbalan Komisioner
Jeneral Agensi dalam kalangan pegawai awam bagi suatu tempoh
yang difikirkan perlu atau suai manfaat oleh Menteri bagi maksud
menjalankan dan menguatkuasakan peruntukan Akta ini.


-----

_Agensi Kawalan Sempadan Malaysia_ 11

(3) Komisioner Jeneral hendaklah bertanggungjawab kepada
Jawatankuasa Peringkat Tertinggi dan Jawatankuasa Penyelaras
bagi arahan, perintah, kawalan dan pengawasan bagi segala perkara
yang berhubungan dengan Agensi.

(4) Komisioner Jeneral boleh, bagi menguatkuasakan sepenuhnya
mana-mana peruntukan Akta ini atau bagi pelaksanaan lebih mudah
peruntukan Akta ini, mengeluarkan apa-apa arahan, perintah atau
keputusan sebagaimana yang difikirkan perlu atau suai manfaat
oleh Komisioner Jeneral.

**Pembatalan dan peletakan jawatan Komisioner Jeneral**

**12. (1) Yang di-Pertuan Agong boleh, pada bila-bila masa,**
membatalkan pelantikan Komisioner Jeneral yang dilantik
di bawah subseksyen 11(1).

(2) Komisioner Jeneral boleh, pada bila-bila masa, meletakkan
jawatannya dengan memberikan suatu notis bertulis kepada Yang
di-Pertuan Agong.

**Pelantikan pegawai lain Agensi**

**13. (1) Menteri hendaklah melantik apa-apa bilangan pegawai**
Agensi dalam kalangan pegawai awam sebagaimana yang perlu
bagi maksud melaksanakan peruntukan Akta ini seperti yang
berikut:

_(a)_ pegawai polis sebagaimana yang dinyatakan dalam Akta

Polis 1967 [Akta 344];

_(b)_ pegawai kastam sebagaimana yang dinyatakan dalam Akta

Kastam 1967 [Akta 235];

_(c)_ pegawai imigresen sebagaimana yang dinyatakan dalam

Akta Imigresen 1959/63 [Akta 155];

_(d)_ pegawai Agensi Antidadah Kebangsaan sebagaimana yang

dinyatakan dalam Akta Agensi Antidadah Kebangsaan
2004 [Akta 638];


-----

12 _Rang Undang-Undang_

_(e)_ pegawai Lembaga Kenaf dan Tembakau Negara sebagaimana

yang dinyatakan dalam Akta Lembaga Kenaf dan Tembakau
Negara 2009 [Akta 692]; dan

_(f)_ mana-mana pegawai awam lain sebagaimana yang difikirkan

perlu.

(2) Pelantikan pegawai lain Agensi di bawah subseksyen (1)
hendaklah bagi suatu tempoh yang difikirkan suai manfaat oleh
Menteri.

(3) Seseorang pegawai yang dilantik di bawah subseksyen (1)
adalah tertakluk kepada arahan, perintah, kawalan dan pengawasan
Komisioner Jeneral atau mana-mana pegawai lain Agensi yang
lebih tinggi pangkatnya daripada pegawai itu, dan hendaklah
menjalankan kuasanya, melaksanakan fungsinya dan menunaikan
kewajipannya dengan mematuhi apa-apa arahan, perintah atau
kawalan yang dinyatakan secara lisan atau bertulis oleh Komisioner
Jeneral atau mana-mana pegawai lain Agensi yang lebih tinggi
pangkatnya daripada pegawai itu.

**Kuasa pegawai Agensi**

**14. Bagi maksud Akta ini—**

_(a)_ seseorang pegawai Agensi hendaklah mempunyai

segala kuasa seorang pegawai polis tidak kira apa jua
pangkatnya sebagaimana yang diperuntukkan di bawah
Kanun Tatacara Jenayah [Akta 593], dan kuasa itu adalah
sebagai tambahan kepada kuasa yang diperuntukkan
di bawah Akta ini; dan

_(b)_ seseorang pegawai Agensi hendaklah mempunyai segala

kuasa yang diberikan kepada seseorang pegawai penjaga
balai polis di bawah mana-mana undang-undang bertulis
yang lain, dan bagi maksud itu pejabat pegawai itu
hendaklah disifatkan sebagai balai polis.

**Perakuan pelantikan**

**15. Suatu perakuan pelantikan dalam bentuk kad kuasa hendaklah**
dikeluarkan kepada tiap-tiap pegawai Agensi yang dilantik di bawah
Akta ini dan kad itu hendaklah ditandatangani oleh Komisioner
Jeneral dan hendaklah menjadi keterangan prima facie pelantikan
itu di bawah Akta ini.


-----

_Agensi Kawalan Sempadan Malaysia_ 13

Bahagian VI

AM

**Pakaian seragam dan kelengkapan**

**16. Seorang pegawai Agensi hendaklah dibekalkan dengan**
apa-apa pakaian seragam dan kelengkapan dan hendaklah memakai
apa-apa lencana pangkat sebagaimana yang ditentukan oleh Menteri.

**Pakaian seragam dan kelengkapan hendaklah dikembalikan**
**apabila berhenti menjadi pegawai Agensi**

**17. (1) Apabila seorang pegawai Agensi berhenti menjadi**
pegawai Agensi dia hendaklah, dalam masa empat belas hari,
mengembalikan kepada orang yang dilantik oleh Komisioner
Jeneral bagi maksud itu pakaian seragam dan kelengkapannya
yang dibekalkan kepadanya.

(2) Seorang pegawai Agensi yang, setelah berhenti menjadi
pegawai Agensi, tanpa sebab yang munasabah tidak mematuhi
subseksyen (1) melakukan suatu kesalahan dan boleh, apabila
disabitkan, didenda tidak melebihi lima ribu ringgit atau dipenjarakan
bagi suatu tempoh tidak melebihi tiga bulan atau kedua-duanya,
dan, sebagai tambahan, boleh dikehendaki membayar nilai harta
yang tidak dikembalikan itu, dan nilai itu akan ditentukan oleh
mahkamah secara penghakiman terus dan boleh didapatkan kembali
sebagai suatu denda.

**Penyamaran**

**18. Mana-mana orang yang bukan seorang pegawai Agensi yang—**

_(a)_ berpura-pura menjadi seorang pegawai Agensi dengan

menyedari bahawa dia bukan sedemikian;

_(b)_ secara salah menyamar sebagai seorang pegawai Agensi;

atau

_(c)_ atas sifat yang dibuat-buat itu melakukan atau cuba untuk

melakukan apa-apa perbuatan atas alasan menjadi seorang
pegawai Agensi,


-----

14 _Rang Undang-Undang_

melakukan suatu kesalahan dan boleh, apabila disabitkan,
dipenjarakan selama tempoh tidak melebihi tujuh tahun atau
didenda tidak melebihi sepuluh ribu ringgit atau kedua-duanya.

**Pangkat pegawai Agensi**

**19. (1) Pangkat pegawai Agensi adalah sebagaimana yang**
dinyatakan dalam Jadual.

(2) Menteri boleh, melalui perintah yang disiarkan dalam Warta,
meminda Jadual.

**Pendakwaan**

**20. Tiada pendakwaan bagi suatu kesalahan di bawah Akta ini**
boleh dimulakan kecuali oleh, atau dengan keizinan bertulis,
Pendakwa Raya.

**Obligasi kerahsiaan**

**21. (1) Kecuali bagi apa-apa maksud Akta ini atau bagi maksud**
mana-mana prosiding sivil atau jenayah di bawah mana-mana
undang-undang bertulis atau jika selainnya dibenarkan oleh
Agensi—

_(a)_ tiada seorang pun pegawai Agensi atau jawatankuasa

atau mana-mana orang yang menghadiri mana-mana
mesyuarat Agensi, Jawatankuasa Peringkat Tertinggi
atau Jawatankuasa Penyelaras, sama ada semasa atau
selepas tempoh jawatan atau penggajiannya, boleh
menzahirkan apa-apa maklumat yang diperoleh olehnya
semasa menjalankan kewajipannya; dan

_(b)_ tiada seorang lain pun yang dengan apa-apa cara mempunyai

akses kepada apa-apa maklumat atau dokumen yang
berhubungan dengan hal ehwal Agensi boleh menzahirkan
maklumat atau dokumen itu.

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, dipenjarakan selama
tempoh tidak melebihi dua tahun atau didenda tidak melebihi satu
ratus ribu ringgit atau kedua-duanya.


-----

_Agensi Kawalan Sempadan Malaysia_ 15

**Perlindungan terhadap guaman dan prosiding undang-undang**

**22. Tiada tindakan, guaman, pendakwaan atau apa-apa prosiding**
lain boleh diambil atau dibawa, dimulakan atau dikekalkan dalam
mana-mana mahkamah terhadap Agensi, mana-mana jawatankuasa,
mana-mana pegawai Agensi atau anggota jawatankuasa, atau
kakitangan Entiti Kerajaan lain berkenaan dengan apa-apa perbuatan,
pengabaian atau keingkaran yang dilakukan atau ditinggalkan
olehnya dengan suci hati, atas sifat yang sedemikian.

**Pekhidmat Awam**

**23.** Tiap-tiap pegawai Agensi atau anggota jawatankuasa atau
kakitangan Entiti Kerajaan lain semasa menunaikan kewajipannya
atau melaksanakan fungsinya di bawah Akta ini atas sifat yang
sedemikian hendaklah disifatkan sebagai pekhidmat awam mengikut
pengertian Kanun Keseksaan [Akta 574].

**Akta Perlindungan Pihak Berkuasa Awam 1948**

**24. Akta Perlindungan Pihak Berkuasa Awam 1948 [Akta 198]**
hendaklah terpakai bagi apa-apa tindakan, guaman, pendakwaan atau
prosiding terhadap Agensi, mana-mana jawatankuasa, mana-mana
pegawai Agensi atau anggota jawatankuasa, atau kakitangan Entiti
Kerajaan lain berkenaan dengan apa-apa perbuatan, pengabaian
atau keingkaran yang dibuat atau dilakukan olehnya dengan suci
hati atau apa-apa peninggalan olehnya dengan suci hati, atas sifat
yang sedemikian.

**Perintah Tetap**

**25. Komisioner Jeneral boleh mengeluarkan perintah pentadbiran**
yang disebut “Perintah Tetap”, yang selaras dengan peruntukan
Akta ini, tentang kawalan am, latihan, tugas dan tanggungjawab
pegawai Agensi, dan bagi apa-apa perkara lain yang perlu atau
suai manfaat untuk pentadbiran baik Agensi atau bagi mencegah
penyalahgunaan kuasa atau pengabaian tugas, dan pada amnya
untuk memastikan Agensi berfungsi dengan cekap dan berkesan.


-----

16 _Rang Undang-Undang_

**Perlindungan bagi pemberi maklumat daripada diketahui**

**26. (1) Kecuali sebagaimana yang diperuntukkan dalam seksyen**
ini, tiada saksi dalam mana-mana prosiding sivil atau jenayah
boleh dikehendaki atau dibenarkan untuk menzahirkan nama atau
alamat mana-mana pemberi maklumat atau menyatakan apa-apa
perkara yang mungkin menyebabkan pemberi maklumat diketahui.

(2) Jika apa-apa buku, dokumen atau kertas yang menjadi
keterangan atau boleh diperiksa dalam mana-mana prosiding
sivil atau jenayah mengandungi apa-apa catatan yang mana-mana
pemberi maklumat dinamakan atau diperihalkan atau yang mungkin
membawa kepada diketahuinya pemberi maklumat itu, mahkamah
hendaklah menyebabkan semua petikan sedemikian ditutup daripada
penglihatan atau dihapuskan setakat mana yang perlu sahaja untuk
melindungi pemberi maklumat itu daripada diketahui.

(3) Jika dalam perbicaraan bagi mana-mana kesalahan di bawah
Akta ini atau mana-mana peraturan-peraturan yang dibuat di bawah
Akta, mahkamah, selepas siasatan penuh atas kes itu, berpendapat
bahawa pemberi maklumat itu dengan sengaja membuat dalam
pengaduannya suatu pernyataan material yang diketahuinya atau
dipercayainya sebagai palsu atau tidak percaya sebagai benar,
atau jika dalam mana-mana prosiding lain mahkamah berpendapat
bahawa keadilan tidak dapat dilakukan dengan sepenuhnya antara
pihak-pihak terhadap prosiding itu tanpa diketahui pemberi
maklumat itu, mahkamah boleh menghendaki supaya ditunjukkan
pengaduan asal, jika secara bertulis, dan membenarkan siasatan dan
menghendaki pendedahan sepenuhnya tentang pemberi maklumat
itu.

**Keterangan ejen provokasi boleh diterima**

**27. (1) Walau apa pun mana-mana undang-undang atau rukun**
undang-undang yang berlawanan, dalam mana-mana prosiding
terhadap mana-mana orang bagi suatu kesalahan di bawah Akta
ini, tiada ejen provokasi boleh dianggap tidak boleh dipercayai
semata-mata kerana dia telah cuba melakukan atau bersubahat,
atau telah bersubahat atau terlibat dalam konspirasi jenayah untuk
melakukan kesalahan itu jika tujuan utama percubaan, persubahatan
atau penglibatan itu adalah untuk mendapatkan keterangan terhadap
orang itu.


-----

_Agensi Kawalan Sempadan Malaysia_ 17

(2) Walau apa pun mana-mana undang-undang atau rukun
undang-undang yang berlawanan, suatu sabitan bagi apa-apa
kesalahan di bawah Akta ini yang berasaskan semata-mata pada
keterangan tanpa sokongan mana-mana ejen provokasi tidaklah
menjadi tidak sah dan tiada sabitan sedemikian boleh diketepikan
hanya kerana mahkamah yang membicarakan kes itu telah gagal
untuk menyebut dalam alasan penghakimannya keperluan supaya
mengingatkan dirinya tentang bahaya membuat sabitan berdasarkan
keterangan sedemikian.

**Peraturan-peraturan**

**28.** Menteri boleh membuat apa-apa peraturan-peraturan yang
perlu atau suai manfaat bagi memberi kesan sepenuhnya kepada
atau bagi melaksanakan peruntukan Akta ini.

Bahagian VII

KECUALIAN DAN PERALIHAN

**Jawatankuasa yang sedia ada**

**29. Semua jawatankuasa yang ditubuhkan di bawah Arahan**
No. 15 Majlis Keselamatan Negara dan berkuat kuasa sebaik sebelum
permulaan kuat kuasa Akta ini hendaklah, apabila Akta ini mula
berkuat kuasa, terus berkuat kuasa sehingga dibubarkan menurut
seksyen 44 Akta Majlis Keselamatan Negara 2016 [Akta 776].

**Unit Pencegahan Penyeludupan yang sedia ada**

**30. (1) Apa-apa perbuatan yang dilakukan atau tindakan yang**
diambil sebelum permulaan kuat kuasa Akta ini oleh Unit
Pencegahan Penyeludupan yang sedia ada yang ditubuhkan oleh
Kerajaan Persekutuan hendaklah disifatkan telah dilakukan atau
diambil oleh Agensi di bawah Akta ini.

(2) Apa-apa arahan, perintah atau keputusan yang dibuat oleh
Unit Pencegahan Penyeludupan yang sedia ada dan berkuat kuasa
sebaik sebelum permulaan kuat kuasa Akta ini hendaklah, apabila
Akta ini mula berkuat kuasa, setakat yang ia selaras dengan Akta
ini, terus berkuat kuasa sehingga ia dibatalkan oleh Agensi.


-----

18 _Rang Undang-Undang_

JADUAL

[Seksyen 19]

PANGKAT PEGAWAI AGENSI

Komisioner Jeneral

Timbalan Komisioner Jeneral

Komisioner

Timbalan Komisioner

Penguasa

Timbalan Penguasa

Penolong Penguasa

Inspektor

Sub-Inspektor

Sarjan Mejar

Sarjan

Koperal

Lans Koperal

Konstabel

HURAIAN

Akta Agensi Kawalan Sempadan Malaysia 2017 yang dicadangkan (“Akta
yang dicadangkan”) bertujuan untuk menubuhkan Agensi Kawalan Sempadan
Malaysia yang akan digunakan khidmatnya bagi mengawal keselamatan
sempadan darat Malaysia daripada apa-apa kegiatan penyeludupan atau aktiviti
lain yang menyalahi undang-undang.

Bahagian I

2. Bahagian I Akta yang dicadangkan memperkatakan perkara permulaan.

3. _Fasal 1 mengandungi tajuk ringkas Akta yang dicadangkan dan memberi_
Menteri kuasa untuk menetapkan tarikh permulaan kuat kuasa Akta yang
dicadangkan.

4. _Fasal 2 mengandungi takrif perkataan dan ungkapan yang digunakan_
dalam Akta yang dicadangkan.


-----

_Agensi Kawalan Sempadan Malaysia_ 19

Bahagian II

5. Bahagian II Akta yang dicadangkan mengandungi peruntukan yang
berhubungan dengan penubuhan Agensi Kawalan Sempadan Malaysia dan
fungsinya.

6. _Fasal 3 bertujuan untuk mengadakan peruntukan bagi penubuhan Agensi._

7. _Fasal 4 bertujuan untuk mengadakan peruntukan bagi fungsi Agensi._

Bahagian III

8. Bahagian III Akta yang dicadangkan mengandungi peruntukan yang
berhubungan dengan penubuhan Jawatankuasa Peringkat Tertinggi, mesyuarat
dan fungsinya.

9. _Fasal 5 bertujuan untuk mengadakan peruntukan bagi penubuhan Jawatankuasa_
Peringkat Tertinggi.

10. _Fasal 6 bertujuan untuk mengadakan peruntukan bagi mesyuarat Jawatankuasa_
Peringkat Tertinggi.

11. _Fasal 7 bertujuan untuk mengadakan peruntukan berkenaan dengan fungsi_
Jawatankuasa Peringkat Tertinggi untuk menimbang teliti dan memutuskan
syor yang dibuat oleh Jawatankuasa Penyelaras dan Agensi atau perkara yang
berhubungan dengan keselamatan sempadan darat Malaysia.

Bahagian IV

12. Bahagian IV Akta yang dicadangkan mengandungi peruntukan yang

berhubungan dengan penubuhan Jawatankuasa Penyelaras, mesyuarat dan
fungsinya.

13. _Fasal 8 bertujuan untuk mengadakan peruntukan bagi penubuhan_

Jawatankuasa Penyelaras.

14. _Fasal 9 bertujuan untuk mengadakan peruntukan bagi mesyuarat_

Jawatankuasa Penyelaras.

15. _Fasal 10 bertujuan untuk mengadakan peruntukan bagi fungsi Jawatankuasa_

Penyelaras dan bagi maksud itu, Jawatankuasa Penyelaras mempunyai kuasa
untuk menubuhkan apa-apa jawatankuasa yang difikirkan perlu atau suai
manfaat oleh Jawatankuasa Penyelaras untuk membantu Jawatankuasa Penyelaras
menjalankan fungsinya.

Bahagian V

16. Bahagian V Akta yang dicadangkan mengandungi peruntukan yang

berhubungan dengan pelantikan Komisioner Jeneral, Timbalan-timbalan
Komisioner Jeneral, pembatalan dan peletakan jawatan Komisioner Jeneral,
pelantikan pegawai lain Agensi dan kuasa pegawai Agensi.


-----

20 _Rang Undang-Undang_

17. _Fasal 11 bertujuan untuk memberi Yang di-Pertuan Agong kuasa untuk_

melantik Komisioner Jeneral, dan Menteri untuk melantik Timbalan Komisioner
Jeneral dalam kalangan pegawai awam.

18. _Fasal 12 bertujuan untuk mengadakan peruntukan bagi pembatalan dan_

peletakan jawatan Komisioner Jeneral.

19. _Fasal 13 bertujuan untuk mengadakan peruntukan bagi pelantikan_

pegawai lain Agensi untuk melaksanakan peruntukan Akta yang dicadangkan
ini. Pegawai lain Agensi hendaklah dilantik dalam kalangan pegawai awam
termasuk pegawai polis, pegawai kastam, pegawai imigresen, pegawai Agensi
Antidadah Kebangsaan, pegawai Lembaga Kenaf dan Tembakau Negara dan
mana-mana pegawai awam lain yang difikirkan suai manfaat oleh Menteri. Fasal
ini juga mengenakan kewajipan ke atas pegawai lain Agensi untuk tertakluk
kepada arahan, perintah, kawalan dan pengawasan Komisioner Jeneral atau
mana-mana pegawai lain Agensi yang lebih tinggi pangkat daripadanya.

20. _Fasal 14 bertujuan untuk mengadakan peruntukan bagi kuasa pegawai_

Agensi.

21. _Fasal 15 bertujuan untuk mengadakan peruntukan bagi perakuan pelantikan_

yang dikeluarkan dalam bentuk kad kuasa kepada pegawai Agensi.

Bahagian VI

22. Bahagian VI Akta yang dicadangkan mengandungi peruntukan yang

berhubungan dengan peruntukan am.

23. _Fasal 16 memperkatakan peruntukan yang berhubungan dengan pakaian_

seragam dan kelengkapan dan fasal 17 mengenakan kewajipan ke atas pegawai
Agensi untuk mengembalikan apa-apa pakaian seragam dan kelengkapan apabila
dia berhenti menjadi pegawai Agensi.

24. _Fasal 18 bertujuan untuk mengadakan peruntukan bagi kesalahan_

penyamaran.

25. _Fasal 19 bertujuan untuk mengadakan peruntukan bagi pangkat pegawai_

Agensi dan memberi Menteri kuasa untuk meminda Jadual melalui perintah
yang disiarkan dalam _Warta._

26. _Fasal 20 bertujuan untuk mengadakan peruntukan bagi memulakan_

pendakwaan bagi kesalahan di bawah Akta yang dicadangkan.

27. _Fasal 21 bertujuan untuk memperkatakan peruntukan yang berhubungan_

dengan kewajipan mengekalkan kerahsiaan.

28. _Fasal 22 bertujuan untuk mengadakan peruntukan bagi perlindungan_

Agensi, mana-mana jawatankuasa, mana-mana pegawai Agensi, anggota
jawatankuasa, atau kakitangan Entiti Kerajaan lain berkenaan dengan apa-apa
perbuatan, pengabaian, keingkaran atau peninggalan yang dilakukan atau
ditinggalkan olehnya dengan suci hati atas sifat yang sedemikian.


-----

_Agensi Kawalan Sempadan Malaysia_ 21

29. _Fasal 23 menyatakan bahawa pegawai Agensi atau anggota jawatankuasa_

atau kakitangan Entiti Kerajaan lain disifatkan sebagai pekhidmat awam
mengikut pengertian Kanun Keseksaan [Akta 574].

30. _Fasal 24 bertujuan untuk memberikan perlindungan yang diperuntukkan_

dalam Akta Perlindungan Pihak Berkuasa Awam 1948 [Akta 198] terhadap
apa-apa tindakan, guaman, pendakwaan atau prosiding kepada Agensi,
jawatankuasa, pegawai Agensi atau anggota jawatankuasa, atau kakitangan
Entiti Kerajaan lain.

31. _Fasal 25 bertujuan untuk memberi Komisioner Jeneral kuasa untuk_

mengeluarkan perintah pentadbiran yang disebut “Perintah Tetap”, yang selaras
dengan peruntukan Akta ini, tentang kawalan am, latihan, tugas dan tanggungjawab
pegawai Agensi dan bagi apa-apa perkara lain yang perlu atau suai manfaat
untuk pentadbiran baik Agensi atau bagi mencegah penyalahgunaan kuasa atau
pengabaian tugas dan pada amnya untuk memastikan Agensi berfungsi dengan
cekap dan berkesan.

32. _Fasal 26 bertujuan untuk mengadakan peruntukan bagi perlindungan_

pemberi maklumat di bawah Akta yang dicadangkan dan fasal 27 memperkatakan
keterangan ejen provokasi yang boleh diterima.

33. _Fasal 28 bertujuan memberi Menteri kuasa untuk membuat_

peraturan-peraturan di bawah Akta yang dicadangkan.

Bahagian VII

34. Bahagian VII Akta yang dicadangkan mengandungi peruntukan yang

berhubungan dengan peruntukan kecualian dan peralihan.

35. _Fasal 29 dan_ _30 bertujuan untuk mengadakan peruntukan kecualian dan_

peralihan berhubungan dengan jawatankuasa dan Unit Pencegahan Penyeludupan
yang sedia ada yang ditubuhkan masing-masing di bawah Arahan No. 15 Majlis
Keselamatan Negara dan oleh Kerajaan Persekutuan.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)3046]


-----

