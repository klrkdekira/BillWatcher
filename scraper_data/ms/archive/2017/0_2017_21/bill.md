---
Year: 2017
Bill: D.R.22/2017 - RUU Lembaga Kemajuan Kelantan Selatan (Pindaan) 2017 (Lulus)
Title: D.R.22/2017 - RUU Lembaga Kemajuan Kelantan Selatan (Pindaan) 2017 (Lulus)
Download URL: https://www.parlimen.gov.my/files/billindex/pdf/2017/D.R.22_2017%20(bm).pdf
URL: https://www.parlimen.gov.my/files/billindex/pdf/2017/D.R.22_2017%20(bm).pdf
---
---
Reading:
D.R.22/2017
Bacaan Pertama Pada:25/07/2017
Bacaan Kedua Pada:08/08/2017
Dibentang Oleh:YB Datuk Ahmad Jazlan Bin Yaakub - Tim. Men. KKLW
Diluluskan Pada:08/08/2017
Dibentang Oleh:YB Datuk Ahmad Jazlan Bin Yaakub - Tim. Men. KKLW
---

_Lembaga Kemajuan Kelantan Selatan (Pindaan)_ 1

**D.R. 22/2017**

RANG UNDANG-UNDANG

_b e r n a m a_

Suatu Akta untuk meminda Akta Lembaga Kemajuan Kelantan
Selatan 1978.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Lembaga Kemajuan**
Kelantan Selatan (Pindaan) 2017.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 2**

**2.** Akta Lembaga Kemajuan Kelantan Selatan 1978 [Akta 203],
yang disebut “Akta ibu” dalam Akta ini, dipinda dalam seksyen 2
dengan menggantikan takrif “Menteri” dengan takrif yang berikut:

‘ “Menteri” ertinya Menteri yang dipertanggungkan dengan
tanggungjawab bagi kemajuan luar bandar dan wilayah;’.


-----

2 _Rang Undang-Undang_

**Pindaan seksyen 5**

**3.** Seksyen 5 Akta ibu dipinda—

_(a)_ dengan menggantikan subseksyen (1) dengan subseksyen

yang berikut:

“(1) Lembaga hendaklah terdiri daripada anggota
yang berikut yang hendaklah dilantik oleh Menteri:

_(a)_ seorang Pengerusi;

_(b)_ seorang Timbalan Pengerusi;

_(c)_ seorang wakil Kementerian yang dipertanggungkan

dengan tanggungjawab bagi kemajuan luar
bandar dan wilayah;

_(d)_ seorang wakil Perbendaharaan dari Kementerian

Kewangan;

_(e)_ seorang wakil Unit Perancang Ekonomi,

Jabatan Perdana Menteri;

_(f)_ tiga orang wakil Kerajaan Negeri;

_(g)_ empat orang yang, pada pendapat Menteri, sesuai

dan dapat menyumbang dalam menjalankan
fungsi dan peranan Lembaga; dan

_(h)_ Pengurus Besar.”;

_(b)_ dalam subseksyen (2), dengan menggantikan perkataan

“subseksyen (3) dan (4)” dengan perkataan “subseksyen (3)”;

_(c)_ dalam subseksyen (3), dengan menggantikan perkataan

“, 3 dan 7” dengan perkataan “dan 3”;

_(d)_ dengan memotong subseksyen (4); dan

_(e)_ dalam subseksyen (5), dengan menggantikan perkataan

“(f)” dengan perkataan “(h)”.


-----

_Lembaga Kemajuan Kelantan Selatan (Pindaan)_ 3

**Seksyen baharu 5a**

**4.** Akta ibu dipinda dengan memasukkan selepas seksyen 5
seksyen yang berikut:

“Anggota silih ganti

**5a.** (1) Menteri boleh, berhubung dengan setiap anggota
yang dilantik di bawah perenggan 5(1)(c), (d) atau _(e),_
melantik seseorang untuk menjadi anggota silih ganti untuk
menghadiri, sebagai ganti anggota itu, mesyuarat Lembaga
apabila anggota itu tidak dapat hadir kerana apa-apa sebab.

(2) Bagi maksud subseksyen (1), anggota silih ganti
hendaklah dinamakan oleh anggota yang dilantik di bawah
perenggan 5(1)(c), (d) atau (e), dengan kelulusan Menteri.

(3) Seseorang anggota silih ganti yang menghadiri mesyuarat
Lembaga hendaklah, bagi segala maksud, disifatkan sebagai
seorang anggota Lembaga.

(4) Seseorang anggota silih ganti hendaklah, melainkan jika
dia meletakkan jawatannya terlebih dahulu atau pelantikannya
dibatalkan terlebih dahulu, terhenti menjadi anggota silih
ganti apabila anggota yang baginya dia merupakan anggota
silih ganti terhenti menjadi anggota Lembaga.”.

**Pindaan seksyen 12**

**5.** Seksyen 12 Akta ibu dipinda—

_(a)_ dalam nota bahu, dengan memotong perkataan “hendaklah

**menjadi Ketua Pegawai Pengurus”;**

_(b)_ dengan menggantikan subseksyen (1) dengan subseksyen

yang berikut:

“(1) Pengerusi hendaklah bertanggungjawab untuk
menyelia dan mengawal pelaksanaan dasar dan keputusan
yang dibuat oleh Lembaga.”; dan


-----

4 _Rang Undang-Undang_

_(c)_ dengan menggantikan subseksyen (2) dengan subseksyen

yang berikut:

“(2) Pengerusi boleh, tertakluk kepada apa-apa syarat,
had atau sekatan yang difikirkannya patut, mewakilkan
kuasa, kewajipan atau fungsinya kepada mana-mana
anggota lain, mana-mana pegawai atau pekhidmat
Lembaga untuk menjalankan kuasa, kewajipan atau
fungsi itu yang terletak hak atau dipertanggungkan
kepada Pengerusi di bawah Akta ini sebagaimana yang
ditentukan oleh Pengerusi.”.

**Pindaan seksyen 13**

**6.** Seksyen 13 Akta ibu dipinda—

_(a)_ dengan menggantikan subseksyen (1) dengan subseksyen

yang berikut:

“(1) Menteri hendaklah melantik seorang Pengurus
Besar mengikut apa-apa syarat dan bagi apa-apa tempoh
sebagaimana yang ditentukan oleh Menteri.”;

_(b)_ dengan menggantikan subseksyen (2) dengan subseksyen

yang berikut:

“(2) Pengurus Besar hendaklah bertanggungjawab
bagi—

_(a)_ pentadbiran dan pengurusan Lembaga;

_(b)_ perancangan dan pelaksanaan apa-apa program,

skim atau projek; dan

_(c)_ pelaksanaan apa-apa keputusan Lembaga.”;

_(c)_ dalam subseksyen (3), dengan menggantikan perkataan

“Pengerusi” dengan perkataan “Menteri dan Lembaga”;

_(d)_ dalam subseksyen (4), dengan memotong perkataan

“Tertakluk kepada arahan Pengerusi,”;


-----

_Lembaga Kemajuan Kelantan Selatan (Pindaan)_ 5

_(e)_ dengan menggantikan subseksyen (5) dengan subseksyen

yang berikut:

“(5) Pengurus Besar hendaklah melaksanakan
apa-apa kewajipan lain atau tambahan sebagaimana
yang ditentukan oleh Menteri atau Lembaga”; dan

_(f)_ dengan memasukkan selepas subseksyen (7) subseksyen

yang berikut:

“(7a) Pengurus Besar boleh, tertakluk kepada
apa-apa syarat, had atau sekatan yang difikirkannya
patut, mewakilkan kuasa, kewajipan atau fungsinya
kepada mana-mana pegawai atau pekhidmat Lembaga
untuk menjalankan kuasa, kewajipan atau fungsi
itu yang terletak hak atau dipertanggungkan kepada
Pengurus Besar di bawah Akta ini sebagaimana yang
ditentukan oleh Pengurus Besar dan pewakilan kuasa
itu—

_(a)_ tidak menghalang Pengurus Besar daripada

melaksanakan atau menjalankan, pada
bila-bila masa, mana-mana kuasa, kewajipan
atau fungsi yang diwakilkan sedemikian; dan

_(b)_ hendaklah dilakukan atas nama Lembaga.”.

**Pindaan seksyen 14**

**7.** Subseksyen 14(2) Akta ibu dipinda dengan menggantikan
perkataan “Pengerusi” dengan perkataan “Lembaga”.

**Penggantian seksyen 16a**

**8. Akta ibu dipinda dengan menggantikan seksyen 16a dengan**
seksyen yang berikut:

“Akta Badan-Badan Berkanun (Tatatertib dan Surcaj) 2000

**16a.** Akta Badan-Badan Berkanun (Tatatertib dan Surcaj)
2000 [Akta 605] hendaklah terpakai bagi Lembaga.”.


-----

6 _Rang Undang-Undang_

**Pemotongan seksyen** **16b, 16c, 16d, 16e, 16f, 16g** **dan 16h**

**9. Akta ibu dipinda dengan memotong seksyen** 16b, 16c, 16d,
16e, 16f, 16g dan 16h.

**Penggantian seksyen 22**

**10.** Akta ibu dipinda dengan menggantikan seksyen 22 dengan
seksyen yang berikut:

“Akta Badan-Badan Berkanun (Akaun dan Laporan) 1980

**22. Akta Badan-Badan Berkanun (Akaun dan Laporan) 1980**

[Akta 240] hendaklah terpakai bagi Lembaga dan perbadanan
yang ditubuhkan di bawah Akta ini”.

**Seksyen baharu 28a**

**11.** Akta ibu dipinda dengan memasukkan selepas seksyen 28
seksyen yang berikut:

“Kuasa untuk menubuhkan jawatankuasa

**28a. (1) Lembaga boleh menubuhkan apa-apa jawatankuasa**
sebagaimana yang Lembaga fikirkan perlu atau suai manfaat
untuk membantu Lembaga dalam melaksanakan fungsinya
di bawah Akta ini.

(2) Jadual Ketiga hendaklah terpakai bagi tiap-tiap

jawatankuasa yang ditubuhkan oleh Lembaga di bawah
subseksyen (1).”.

**Seksyen baharu 32a**

**12.** Akta ibu dipinda dengan memasukkan selepas seksyen 32
seksyen yang berikut:

“Kuasa untuk meminda Jadual

**32a.** Lembaga boleh, dengan kelulusan Menteri, meminda
mana-mana Jadual melalui perintah yang disiarkan dalam
_Warta ”_


-----

_Lembaga Kemajuan Kelantan Selatan (Pindaan)_ 7

**Pindaan Jadual Pertama**

**13.** Jadual Pertama kepada Akta ibu dipinda—

_(a)_ dalam subperenggan 4(1), dengan menggantikan

perkataan “sekali dalam tiap-tiap bulan” dengan perkataan
“sekali dalam tiap-tiap tiga bulan”;

_(b)_ dengan memasukkan selepas subperenggan 4(2) subperenggan

yang berikut:

“(2a) Tiap-tiap anggota Lembaga yang hadir berhak
kepada satu undi.”; dan

_(c)_ dalam subperenggan 6(3), dengan menggantikan perkataan

“Pengerusi” di mana-mana jua terdapat dengan perkataan
“Pengurus Besar”.

**Jadual baharu Ketiga**

**14.** Akta ibu dipinda dengan memasukkan selepas Jadual Kedua
Jadual yang berikut:

“Jadual Ketiga

[Subseksyen 28a(2)]

**Terma dan syarat pelantikan, pembatalan dan peletakan jawatan**

**1.** (1) Pada menjalankan kuasanya di bawah Akta ini, jawatankuasa hendaklah
tertakluk kepada, dan bertindak mengikut, apa-apa arahan yang dikeluarkan
kepada jawatankuasa itu oleh Lembaga.

(2) Lembaga boleh melantik mana-mana orang untuk menjadi anggota

mana-mana jawatankuasa dan memilih mana-mana anggotanya untuk menjadi
pengerusi sesuatu jawatankuasa.

(3) Seseorang anggota jawatankuasa hendaklah memegang jawatan selama

apa-apa tempoh yang dinyatakan dalam surat pelantikannya dan layak untuk
dilantik semula.

(4) Pelantikan mana-mana anggota jawatankuasa boleh, pada bila-bila masa,

dibatalkan oleh Lembaga.


-----

8 _Rang Undang-Undang_

(5) Anggota sesuatu jawatankuasa boleh, pada bila-bila masa, meletakkan

jawatannya dengan memberikan notis secara bertulis yang ditujukan kepada
Pengerusi Lembaga.

**Mesyuarat**

**2.** (1) Mesyuarat sesuatu jawatankuasa hendaklah diadakan pada bila-bila
masa dan di mana-mana tempat sebagaimana yang ditentukan oleh pengerusi
jawatankuasa itu.

(2) Sesuatu jawatankuasa boleh mengundang mana-mana orang yang bukan

anggota jawatankuasa itu untuk menghadiri mana-mana mesyuarat jawatankuasa
bagi maksud menasihati jawatankuasa itu tentang apa-apa perkara yang sedang
dibincangkan tetapi orang itu tidak berhak untuk mengundi dalam mesyuarat
itu.

(3) Anggota jawatankuasa atau mana-mana orang yang diundang di bawah

subperenggan (2) boleh dibayar apa-apa elaun dan perbelanjaan lain sebagaimana
yang ditentukan oleh Lembaga.

**Tatacara**

3. Tertakluk kepada Akta ini, jawatankuasa boleh mengawal selia tatacaranya
sendiri.”.

**Kecualian dan peralihan**

**15. (1) Walau apa pun peruntukan Akta ini, anggota Lembaga dan**
anggota mana-mana jawatankuasa yang dilantik atau dipilih sebelum
tarikh permulaan kuat kuasa Akta ini hendaklah terus memegang
jawatan sehingga pelantikannya dibatalkan atau sehingga tempoh
pelantikannya tamat.

(2) Mana-mana prosiding tatatertib yang dimulakan di bawah
seksyen 16a hingga 16h Akta ibu yang belum selesai sebaik
sebelum tarikh permulaan kuat kuasa Akta ini hendaklah, selepas
tarikh permulaan kuat kuasa Akta ini, diteruskan dan diuruskan
seolah-olah seksyen 16a hingga 16h Akta ibu tidak dipinda oleh
Akta ini.

HURAIAN

Rang Undang-Undang ini bertujuan untuk meminda Akta Lembaga Kemajuan
Kelantan Selatan 1978 (“Akta 203”). Pindaan yang dicadangkan bertujuan
untuk melicinkan dan mempercepatkan urusan pentadbiran Lembaga dan
meningkatkan penyampaian perkhidmatan. Pindaan yang dicadangkan juga
selaras dengan amalan biasa Lembaga.


-----

_Lembaga Kemajuan Kelantan Selatan (Pindaan)_ 9

2. _Fasal 1 mengandungi tajuk ringkas dan peruntukan mengenai permulaan_
kuat kuasa Akta yang dicadangkan.

3. _Fasal 2 bertujuan untuk meminda seksyen 2 dengan memasukkan takrif_
“Menteri” untuk menjelaskan bahawa Menteri yang bertanggungjawab untuk
melaksanakan fungsi di bawah Akta 203 ialah Menteri yang bertanggungjawab
bagi kemajuan luar bandar dan wilayah.

4. _Fasal 3_ bertujuan untuk meminda subseksyen 5(1) Akta 203 berkenaan
dengan pelantikan anggota Lembaga oleh Menteri. _Fasal ini juga bertujuan_
untuk memotong subseksyen 5(4) Akta 203 yang tidak lagi terpakai bagi
Pengurus Besar.

_Fasal 3 juga bertujuan untuk meminda subseksyen 5(2) dan (3) berbangkit_

daripada pindaan yang dibuat kepada subseksyen 5(4) Akta 203 serta untuk
meminda subseksyen 5(5) berbangkit daripada pindaan yang dibuat kepada
subseksyen 5(1) Akta 203.

5. _Fasal 4_ bertujuan untuk memasukkan seksyen baharu 5a ke dalam
Akta 203 untuk memberi Menteri kuasa untuk melantik anggota silih ganti
berhubung dengan anggota tertentu Lembaga.

6. _Fasal 5 bertujuan untuk meminda nota bahu kepada seksyen 12 Akta 203_
untuk menyatakan fungsi Pengerusi secara umum. Fasal 5 juga bertujuan untuk
menggantikan subseksyen 12(1) Akta 203 untuk memperuntukkan tanggungjawab
Pengerusi bagi menyelia dan mengawal pelaksanaan dasar dan keputusan yang
dibuat oleh Lembaga. Fasal ini juga bertujuan untuk menggantikan subseksyen 12(2)
Akta 203 untuk memperuntukkan pewakilan kuasa oleh Pengerusi kepada
mana-mana anggota Lembaga lain, pegawai atau pekhidmat Lembaga.

7. _Fasal 6 bertujuan untuk meminda subseksyen 13(1) dan (2) Akta 203_
untuk membezakan fungsi dan tanggungjawab Pengerusi dan Pengurus Besar.
_Fasal ini juga bertujuan untuk meminda subseksyen 13(3) Akta 203 untuk_
memperuntukkan bahawa Pengurus Besar hendaklah bertanggungjawab kepada
Menteri dan Lembaga dan bukan lagi kepada Pengerusi. Fasal ini juga bertujuan
untuk meminda subseksyen 13(4) Akta 203 untuk memperuntukkan bahawa
Pengurus Besar hendaklah mempunyai kawalan pentadbiran ke atas pegawai
dan pekhidmat Lembaga dan tidak tertakluk kepada arahan Pengerusi.

_Fasal 6 juga bertujuan untuk meminda subseksyen 13(5) Akta 203 untuk_

menyatakan bahawa Pengurus Besar hendaklah melaksanakan apa-apa kewajipan
lain atau tambahan sebagaimana yang ditentukan oleh Menteri atau Lembaga
dan memotong kehendak bagi Pengurus Besar untuk melaksanakan kewajipan
lain atau tambahan sebagaimana yang diarahkan oleh Pengerusi dari semasa
ke semasa. Subseksyen baharu 13(7a) yang dicadangkan bertujuan untuk
memperuntukkan pewakilan kuasa oleh Pengurus Besar kepada mana-mana
pegawai atau pekhidmat Lembaga.

8. _Fasal 7_ bertujuan untuk meminda subseksyen 14(2) Akta 203 untuk
memperuntukkan bahawa Pengurus setiap Bahagian hendaklah dilantik oleh
Lembaga dengan kelulusan Menteri.


-----

10 _Rang Undang-Undang_

9. _Fasal 8_ bertujuan untuk menggantikan seksyen 16a Akta 203 untuk
memperuntukkan bahawa Akta Badan-Badan Berkanun (Tatatertib dan Surcaj)
2000 [Akta 605] hendaklah terpakai berkenaan dengan tatatertib pekerja
Lembaga.

10. _Fasal 9_ bertujuan untuk memotong seksyen 16b, 16c, 16d, 16e, 16f,

16g dan 16h Akta 203 berbangkit daripada pindaan yang dibuat kepada
seksyen 16a Akta 203.

11. _Fasal 10 bertujuan untuk menggantikan seksyen 22 Akta 203 untuk_

memperuntukkan bahawa Akta Badan-Badan Berkanun (Akaun dan Laporan)
1980 [Akta 240] hendaklah terpakai bagi Lembaga.

12. _Fasal 11_ bertujuan untuk memasukkan seksyen baharu 28a ke dalam

Akta 203 untuk memberi Lembaga kuasa untuk menubuhkan jawatankuasa
bagi membantu Lembaga dalam melaksanakan fungsinya.

13. _Fasal 12_ bertujuan untuk memasukkan seksyen baharu 32a ke dalam

Akta 203 untuk memberi Lembaga kuasa, dengan kelulusan Menteri, untuk
meminda Jadual kepada Akta 203.

14. _Fasal 13 bertujuan untuk meminda subperenggan 4(1) dan subperenggan 6(3)_

Jadual Pertama kepada Akta 203. Pindaan kepada subperenggan 4(1) bertujuan
untuk mengurangkan bilangan mesyuarat Lembaga daripada sebulan sekali
kepada tiap-tiap tiga bulan sekali. Pindaan kepada subperenggan 6(3) bertujuan
untuk memperuntukkan bahawa meterai perbadanan Lembaga dan cap hendaklah
disimpan dalam jagaan Pengurus Besar.

_Fasal 13 juga bertujuan untuk memasukkan subperenggan baharu 4(2a)_

bagi menyatakan hak mengundi tiap-tiap anggota Lembaga yang hadir.

15. _Fasal 14_ bertujuan untuk memasukkan Jadual baharu Ketiga ke dalam

Akta 203 untuk memperuntukkan perkara yang berhubungan dengan pelantikan,
mesyuarat dan tatacara jawatankuasa yang ditubuhkan di bawah Akta 203.

16. _Fasal 15 bertujuan untuk mengadakan peruntukan kecualian dan peralihan._

17. Pindaan lain yang tidak diperkatakan secara khusus dalam Huraian ini

merupakan pindaan kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)2992]


-----

