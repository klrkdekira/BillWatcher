---
Year: 2017
Bill: D.R. 6/2017 - RUU Kesalahan-Kesalahan Seksual terhadap Kanak-Kanak 2017 (Lulus)
Title: D.R. 6/2017 - RUU Kesalahan-Kesalahan Seksual terhadap Kanak-Kanak 2017 (Lulus)
Download URL: https://www.parlimen.gov.my/files/billindex/pdf/2017/D.R.%206_2017%20(BM%201).pdf
URL: https://www.parlimen.gov.my/files/billindex/pdf/2017/D.R.%206_2017%20(BM%201).pdf
---
---
Reading:
D.R. 6/2017
Bacaan Pertama Pada:28/03/2017
Bacaan Kedua Pada:03/04/2017
Dibentang Oleh:YB Dato' Sri Azalina binti Dato' Othman Said - Menteri Di Jabatan Perdana Menteri
Diluluskan Pada:04/04/2017
Dibentang Oleh:YB Dato' Sri Azalina binti Dato&#039; Othman Said - Menteri Di Jabatan Perdana Menter
---

_Kesalahan-Kesalahan Seksual terhadap Kanak-Kanak_ 1

**D.R. 6/2017**

RANG UNDANG-UNDANG KESALAHAN-KESALAHAN

SEKSUAL TERHADAP KANAK-KANAK 2017

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Pemakaian

3. Pemakaian luar wilayah

Bahagian II

KESALAHAN-KESALAHAN YANG BERHUBUNGAN DENGAN

PORNOGRAFI KANAK-KANAK

4. Pornografi kanak-kanak

5. Membuat, menghasilkan, mengarahkan pembuatan atau penghasilan, dsb.,
pornografi kanak-kanak

6. Persediaan untuk membuat, menghasilkan atau mengarahkan pembuatan
atau penghasilan pornografi kanak-kanak

7. Menggunakan kanak-kanak dalam pembuatan, penghasilan, pengarahan
pembuatan atau penghasilan, dsb., pornografi kanak-kanak

8. Bertukar-tukar, menerbitkan, dsb., pornografi kanak-kanak

9. Menjual, dsb., pornografi kanak-kanak kepada kanak-kanak

10. Mengakses, dsb., pornografi kanak-kanak

11. Kesalahan oleh pertubuhan perbadanan

Bahagian III

KESALAHAN-KESALAHAN YANG BERHUBUNGAN DENGAN

PENGANTUNAN KANAK-KANAK

12. Berkomunikasi secara seksual dengan kanak-kanak

13. Pengantunan kanak-kanak

14. Perjumpaan selepas pengantunan kanak-kanak


-----

_Rang Undang-Undang_

Bahagian IV

KESALAHAN-KESALAHAN YANG BERHUBUNGAN DENGAN AMANG SEKSUAL

_Fasal_

15. Amang seksual fizikal atas kanak-kanak

16. Amang seksual bukan fizikal atas kanak-kanak

Bahagian V

ORANG YANG MEMPUNYAI PERHUBUNGAN AMANAH

17. Orang yang mempunyai perhubungan amanah

Bahagian VI

KEBOLEHPERCAYAAN DAN KETERANGAN SAKSI KANAK-KANAK

18. Anggapan kebolehpercayaan saksi kanak-kanak

19. Keterangan saksi kanak-kanak

Bahagian VII

PELBAGAI

20. Kegagalan memberikan maklumat

21. Anggapan umur kanak-kanak

22. Persubahatan

23. Keterangan ejen provokasi boleh diterima

24. Ketidakpakaian seksyen 173a, 293 dan 294 Kanun Tatacara Jenayah

25. Peruntukan mengenai hukuman sebat

26. Jadual

Jadual


-----

_Kesalahan-Kesalahan Seksual terhadap Kanak-Kanak_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan mengenai
kesalahan-kesalahan seksual terhadap kanak-kanak yang tertentu
dan hukumannya sebagai tambahan kepada kesalahan-kesalahan
seksual terhadap kanak-kanak yang lain dan hukumannya dalam
undang-undang bertulis yang lain, dan berhubung dengannya
untuk mengadakan peruntukan mengenai pentadbiran keadilan
bagi kanak-kanak dan perkara yang berkaitan.

[ ]

**DIPERBUAT** oleh Parlimen Malaysia seperti yang berikut:

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Kesalahan-Kesalahan
Seksual terhadap Kanak-Kanak 2017.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pemakaian**

**2.** (1) Akta ini hendaklah terpakai bagi kanak-kanak yang berumur
di bawah lapan belas tahun.


-----

4 _Rang Undang-Undang_

(2) Apa-apa sebutan mengenai kanak-kanak hendaklah termasuk
orang yang tertuduh bagi kesalahan di bawah Akta ini percaya
berumur di bawah lapan belas tahun.

**Pemakaian luar wilayah**

**3. Jika suatu kesalahan di bawah Akta ini dilakukan oleh**
warganegara Malaysia terhadap kanak-kanak di mana-mana tempat
di luar Malaysia, dia boleh diuruskan berkenaan dengan kesalahan
itu seolah-olah kesalahan itu telah dilakukan di mana-mana tempat
di dalam Malaysia.

Bahagian II

KESALAHAN-KESALAHAN YANG BERHUBUNGAN DENGAN

PORNOGRAFI KANAK-KANAK

**Pornografi kanak-kanak**

**4. Dalam Akta ini—**

_(a)_ “pornografi kanak-kanak” ertinya apa-apa gambaran,

sama ada dalam bentuk visual, audio atau bertulis atau
gabungan bentuk visual, audio atau bertulis, atau dengan
apa-apa cara lain—

(i) mengenai seorang kanak-kanak yang sedang

melakukan suatu kelakuan seksual secara
terang-terangan;

(ii) mengenai seseorang yang kelihatan seperti

kanak-kanak yang sedang melakukan suatu
kelakuan seksual secara terang-terangan;

(iii) mengenai imej realistik seorang kanak-kanak

sedang melakukan suatu kelakuan seksual secara
terang-terangan; atau

(iv) mengenai imej realistik seseorang yang kelihatan

seperti kanak-kanak sedang melakukan suatu
kelakuan seksual secara terang-terangan; dan


-----

_Kesalahan-Kesalahan Seksual terhadap Kanak-Kanak_ 5

_(b) “kelakuan seksual secara terang-terangan” termasuklah_

yang benar atau simulasi yang berikut:

(i) persetubuhan, atau perbuatan yang memberahikan

termasuk kontak fizikal yang melibatkan alat
kelamin dengan alat kelamin, mulut dengan alat
kelamin, dubur dengan alat kelamin, atau mulut
dengan dubur, antara orang yang mempunyai
jantina yang sama atau berlainan;

(ii) perbuatan kebinatangan;

(iii) onani;

(iv) penganiayaan sadis atau masokis dalam konteks

seksual;

(v) menunjukkan alat kelamin, punggung, payudara,

bahagian pubis atau dubur dengan berahi; dan

(vi) penggunaan apa-apa objek atau peralatan bagi

perbuatan yang memberahikan.

**Membuat, menghasilkan, mengarahkan pembuatan atau**
**penghasilan, dsb., pornografi kanak-kanak**

**5. Mana-mana orang yang membuat, menghasilkan, mengarahkan**
pembuatan atau penghasilan, atau mengambil bahagian, menyertai atau
melibatkan diri, mengikut apa-apa cara sekalipun, dalam pembuatan,
penghasilan atau pengarahan pembuatan atau penghasilan, apa-apa
pornografi kanak-kanak melakukan suatu kesalahan dan hendaklah,
apabila disabitkan, dihukum dengan pemenjaraan selama tempoh
tidak melebihi tiga puluh tahun dan hendaklah juga dihukum dengan
hukuman sebat tidak kurang daripada enam sebatan.

_MISALAN_

_(a) A, seorang pelakon mendekati_ _Z, seorang penerbit filem supaya_ _A_

boleh berlakon dalam salah satu filem _Z._ _Z menawarkan_ _A untuk_
berlakon dalam pornografi kanak-kanak dan A bersetuju untuk
berbuat sedemikian. _A berlakon dalam pornografi kanak-kanak itu._
_A bersalah atas kesalahan di bawah seksyen ini dengan mengambil_
bahagian dalam penghasilan pornografi kanak-kanak.


-----

6 _Rang Undang-Undang_

_(b) A seorang pengarah pornografi kanak-kanak. A mengupah Z, seorang_

pengarah seni untuk menyelia aspek artistik pengarahan pornografi
kanak-kanaknya. Z melakukan sebagaimana yang dikehendaki oleh A.
_Z bersalah atas kesalahan di bawah seksyen ini dengan mengambil_
bahagian dalam pengarahan pembuatan pornografi kanak-kanak.

**Persediaan untuk membuat, menghasilkan atau mengarahkan**
**pembuatan atau penghasilan pornografi kanak-kanak**

**6. Mana-mana orang yang membuat apa-apa persediaan untuk**
membuat, menghasilkan atau mengarahkan pembuatan atau
penghasilan apa-apa pornografi kanak-kanak melakukan suatu
kesalahan dan hendaklah, apabila disabitkan, dihukum dengan
pemenjaraan selama tempoh tidak melebihi sepuluh tahun dan
boleh juga dihukum dengan hukuman sebat.

**Menggunakan kanak-kanak dalam pembuatan, penghasilan,**
**pengarahan pembuatan atau penghasilan, dsb., pornografi**
**kanak-kanak**

**7.** Mana-mana orang yang menggunakan atau menyebabkan seorang
kanak-kanak digunakan dalam persediaan untuk membuat atau
menghasilkan atau dalam persediaan untuk mengarahkan pembuatan
atau penghasilan, atau dalam pembuatan atau penghasilan, atau
dalam pengarahan pembuatan atau penghasilan, apa-apa pornografi
kanak-kanak melakukan suatu kesalahan dan hendaklah, apabila
disabitkan, dihukum dengan pemenjaraan selama tempoh tidak
melebihi dua puluh tahun dan hendaklah juga dihukum dengan
hukuman sebat tidak kurang daripada lima sebatan.

_Huraian—Seksyen ini tidak terpakai jika persediaan untuk membuat atau_

menghasilkan atau persediaan untuk mengarahkan pembuatan atau penghasilan
pornografi kanak-kanak atau jika pembuatan atau penghasilan atau pengarahan
pembuatan atau penghasilan pornografi kanak-kanak menggunakan seseorang
yang kelihatan seperti seorang kanak-kanak.

_MISALAN_

_(a) A mengumpan_ _Z, seorang kanak-kanak melalui iklan pertandingan_

nyanyian palsu dan menggunakan _Z dalam pembuatan pornografi_
kanak-kanak. A bersalah atas kesalahan di bawah seksyen ini dengan
menggunakan kanak-kanak dalam pembuatan pornografi kanak-kanak.
_A juga bersalah atas kesalahan di bawah seksyen 5 bagi pembuatan_
pornografi kanak-kanak.


-----

_Kesalahan-Kesalahan Seksual terhadap Kanak-Kanak_ 7

_(b) A menawarkan anak perempuannya_ _Z yang berumur enam tahun,_

kepada B supaya Z berlakon dalam pornografi kanak-kanak bagi
sejumlah wang tertentu. _Z berlakon dalam pornografi kanak-kanak_
yang dihasilkan oleh B. A bersalah atas kesalahan di bawah seksyen
ini dengan menyebabkan _Z, seorang kanak-kanak digunakan dalam_
penghasilan pornografi kanak-kanak.

**Bertukar-tukar, menerbitkan, dsb., pornografi kanak-kanak**

**8.** Mana-mana orang yang—

_(a)_ bertukar-tukar, menerbitkan, menjual, menyewakan,

mengedar, menunjukkan, mengiklankan, menghantar,
menggalakkan, mengimport, mengeksport, menyampaikan,
menawarkan atau menjadikan tersedia, mengikut apa-apa
cara, apa-apa pornografi kanak-kanak;

_(b)_ memperoleh, mengumpul atau meminta apa-apa pornografi

kanak-kanak; atau

_(c)_ mengambil bahagian dalam atau menerima keuntungan

daripada apa-apa perniagaan yang diketahuinya atau yang
dia mempunyai sebab untuk mempercayai perniagaan itu
berkaitan dengan apa-apa pornografi kanak-kanak,

melakukan suatu kesalahan dan hendaklah, apabila disabitkan,
dihukum dengan pemenjaraan selama tempoh tidak melebihi lima
belas tahun dan hendaklah juga dihukum dengan hukuman sebat
tidak kurang daripada tiga sebatan.

_MISALAN_

_(a) A seorang pentadbir laman sesawang pornografi kanak-kanak._ _A_

bersalah atas kesalahan di bawah seksyen ini dengan menjadikan
tersedia pornografi kanak-kanak secara dalam talian.

_(b) A menjalankan perniagaan perkhidmatan pengangkutan dan menguruskan_

pengangkutan dan penyimpanan bahan penerbitan yang dimiliki
oleh syarikat _Z. Bahan penerbitan Z termasuklah bahan pornografi_
kanak-kanak. _Z_ mendedahkan maklumat itu kepada _A_ dan membuat
rancangan perkongsian keuntungan dengan _A berhubung dengan_
penjualan bahan pornografi kanak-kanak itu dengan syarat yang _A_
terus menjalankan perkhidmatan pengangkutan bagi _Z._ _A_ menerima
tawaran _Z._ _A_ bersalah atas kesalahan di bawah seksyen ini dengan
menerima keuntungan daripada perniagaan yang diketahuinya atau
yang dia mempunyai sebab untuk mempercayai yang perniagaan itu
berkaitan dengan pornografi kanak-kanak.


-----

8 _Rang Undang-Undang_

**Menjual, dsb., pornografi kanak-kanak kepada kanak-kanak**

**9.** Mana-mana orang yang menjual, menyewakan, mengedar,
menunjukkan, mengiklankan, menghantar, menggalakkan,
menyampaikan, menawarkan atau menjadikan tersedia, mengikut
apa-apa cara, apa-apa pornografi kanak-kanak kepada seseorang
kanak-kanak melakukan suatu kesalahan dan hendaklah, apabila
disabitkan, dihukum dengan pemenjaraan selama tempoh tidak
melebihi lima belas tahun dan hendaklah juga dihukum dengan
hukuman sebat tidak kurang daripada lima sebatan.

**Mengakses, dsb., pornografi kanak-kanak**

**10.** Mana-mana orang yang mengakses, atau mempunyai dalam
milikan atau kawalannya, apa-apa pornografi kanak-kanak melakukan
suatu kesalahan dan boleh, apabila disabitkan, dipenjarakan selama
tempoh tidak melebihi lima tahun atau didenda tidak melebihi
sepuluh ribu ringgit atau kedua-duanya.

_Huraian—Seseorang dikatakan mengakses pornografi kanak-kanak sekiranya_

orang itu dengan diketahuinya menyebabkan pornografi kanak-kanak dilihat
oleh, atau dihantar kepada, dirinya.

_MISALAN_

_(a) A menerima e-mel daripada penghantar yang tidak diketahui dengan_

lampiran yang tidak bertajuk. _A mengakses lampiran itu tanpa_
mengetahui lampiran itu mengandungi pornografi kanak-kanak. Apabila
melihat kandungan lampiran itu, A dengan serta-merta menghapuskan
e-mel itu daripada akaun e-melnya. _A tidak bersalah atas kesalahan_
di bawah seksyen ini.

_(b) A menerima e-mel daripada penghantar yang tidak diketahui dengan_

lampiran yang tidak bertajuk. _A mengakses lampiran itu tanpa_
mengetahui lampiran itu mengandungi pornografi kanak-kanak.
Apabila melihat kandungan lampiran itu dan meskipun mengetahui
lampiran itu mengandungi pornografi kanak-kanak, A terus menerus
melihat pornografi kanak-kanak itu. _A bersalah atas kesalahan di_
bawah seksyen ini.

_(c) A menggunakan komputer milik_ _B dan mendapati bahawa terdapat_

suatu dokumen yang mengandungi pornografi kanak-kanak disimpan
dalam cakera keras komputer. _A menghantar dokumen itu ke dalam_
pemacu penanya dan menyimpan pemacu pena itu di dalam pejabatnya.
_A bersalah atas kesalahan di bawah seksyen ini._


-----

_Kesalahan-Kesalahan Seksual terhadap Kanak-Kanak_ 9

**Kesalahan oleh pertubuhan perbadanan**

**11.** Jika apa-apa kesalahan di bawah Bahagian ini dilakukan oleh
suatu pertubuhan perbadanan, mana-mana orang yang pada masa
pelakuan kesalahan itu ialah seorang pengarah, pengurus, setiausaha
atau pegawai lain seumpamanya dalam pertubuhan perbadanan
itu, atau yang berupa sebagai bertindak atas mana-mana sifat
sedemikian, atau mengikut apa-apa cara bertanggungjawab bagi
pengurusan apa-apa hal ehwal pertubuhan perbadanan itu, atau
yang membantu dalam pengurusan sedemikian, hendaklah juga
bersalah atas kesalahan itu melainkan jika dia membuktikan bahawa
kesalahan itu dilakukan tanpa pengetahuannya, keizinannya atau
pembiarannya, dan bahawa dia telah menjalankan segala usaha
yang wajar untuk mengelakkan pelakuan kesalahan itu sebagaimana
yang dia patut jalankan, dengan mengambil kira jenis fungsinya
atas sifat itu dan bagi segala hal keadaan.

Bahagian III

KESALAHAN-KESALAHAN YANG BERHUBUNGAN DENGAN

PENGANTUNAN KANAK-KANAK

**Berkomunikasi secara seksual dengan kanak-kanak**

**12.** (1) Tertakluk kepada subseksyen (3), mana-mana orang
yang—

_(a)_ berkomunikasi secara seksual dengan seseorang kanak
kanak; atau

_(b)_ menggalakkan seseorang kanak-kanak untuk berkomunikasi

secara seksual,

dengan apa-apa cara, melakukan suatu kesalahan dan hendaklah,
apabila disabitkan, dihukum dengan pemenjaraan selama tempoh
tidak melebihi tiga tahun.

(2) Bagi maksud seksyen ini, seseorang dikatakan berkomunikasi
secara seksual jika—

_(a)_ komunikasi itu atau mana-mana bahagian komunikasi itu

adalah berhubung dengan aktiviti yang bersifat seksual;
atau


-----

10 _Rang Undang-Undang_

_(b)_ mana-mana orang yang munasabah akan berpandangan

bahawa mana-mana bahagian komunikasi itu adalah
seksual.

(3) Seseorang tidak boleh disabitkan atas kesalahan di bawah
seksyen ini jika komunikasi itu adalah bagi maksud pendidikan,
sains atau perubatan.

**Pengantunan kanak-kanak**

**13. (1) Mana-mana orang yang berkomunikasi dengan apa-apa**
cara dengan seseorang kanak-kanak dengan niat untuk melakukan
atau untuk memudahkan pelakuan mana-mana kesalahan di bawah
seksyen 5, 6, 7, 8, 15 atau 16 atau mana-mana kesalahan di bawah
Jadual terhadap kanak-kanak itu, melakukan suatu kesalahan dan
hendaklah, apabila disabitkan, dihukum dengan pemenjaraan selama
tempoh tidak melebihi lima tahun dan boleh juga dihukum dengan
hukuman sebat.

(2) Dalam mana-mana prosiding di bawah seksyen ini, fakta
bahawa mana-mana kesalahan di bawah seksyen 5, 6, 7, 8, 15 atau
16 atau mana-mana kesalahan di bawah Jadual telah dilakukan
tidak perlu dinyatakan atau dibuktikan.

_MISALAN_

_(a) A berkomunikasi dengan Z, seorang kanak-kanak melalui media sosial_

dengan berpura-pura menjadi seorang remaja dan memupuk hubungan
cinta dengan _Z dengan niat untuk menggunakan_ _Z bagi pornografi_
kanak-kanak. _A tidak pernah berjumpa dengan_ _Z._ _A bersalah atas_
kesalahan di bawah seksyen ini.

_(b) A berkomunikasi dengan_ _Z, seorang kanak-kanak melalui e-mel dan_

menjalinkan hubungan persahabatan dengan _Z dengan niat bahawa_
_C_ dan _B, iaitu kawan_ _A_ boleh merogol _Z._ _A tidak pernah berjumpa_
dengan _Z. A_ bersalah atas kesalahan di bawah seksyen ini.

**Perjumpaan selepas pengantunan kanak-kanak**

**14. (1) Mana-mana orang yang, setelah berkomunikasi**
dengan apa-apa cara dengan seseorang kanak-kanak, berjumpa
dengan kanak-kanak itu dengan niat untuk melakukan
atau untuk memudahkan pelakuan mana-mana kesalahan


-----

_Kesalahan-Kesalahan Seksual terhadap Kanak-Kanak_ 11

di bawah seksyen 5, 6, 7, 8, 15 atau 16 atau mana-mana kesalahan
di bawah Jadual terhadap kanak-kanak itu, melakukan suatu
kesalahan dan hendaklah, apabila disabitkan, dihukum dengan
pemenjaraan selama tempoh tidak melebihi sepuluh tahun dan
boleh juga dihukum dengan hukuman sebat.

(2) Dalam mana-mana prosiding di bawah seksyen ini, fakta
bahawa mana-mana kesalahan di bawah seksyen 5, 6, 7, 8, 15 atau
16 atau mana-mana kesalahan di bawah Jadual telah dilakukan
tidak perlu dinyatakan atau dibuktikan.

_MISALAN_

_(a) A berkomunikasi dengan_ _Z, seorang kanak-kanak melalui media_

sosial dengan berpura-pura menjadi seorang remaja dan memupuk
hubungan cinta dengan _Z._ _A_ mengambil langkah selanjutnya dan
berjumpa dengan Z dengan niat untuk menggunakan Z bagi pornografi
kanak-kanak. _A bersalah atas kesalahan di bawah seksyen ini._

_(b) A_ berkomunikasi dengan _Z, seorang kanak-kanak melalui e-mel dan_

menjalinkan hubungan persahabatan dengan Z. A mengambil langkah
selanjutnya dan berjumpa Z dengan niat bahawa C dan B, iaitu kawan
_A boleh merogol Z. A bersalah atas kesalahan di bawah seksyen ini._

Bahagian IV

KESALAHAN-KESALAHAN YANG BERHUBUNGAN DENGAN

AMANG SEKSUAL

**Amang seksual fizikal atas kanak-kanak**

**15. Mana-mana orang yang, bagi maksud seksual—**

_(a)_ menyentuh mana-mana bahagian badan seseorang

kanak-kanak;

_(b)_ membuatkan seseorang kanak-kanak menyentuh mana-mana

bahagian badan orang itu atau bahagian badan mana-mana
orang lain;

_(c)_ membuatkan seseorang kanak-kanak menyentuh mana-mana

bahagian badan kanak-kanak itu sendiri; atau


-----

12 _Rang Undang-Undang_

_(d)_ melakukan apa-apa perbuatan lain yang melibatkan kontak

fizikal dengan seseorang kanak-kanak tanpa persetubuhan,

melakukan suatu kesalahan dan hendaklah, apabila disabitkan,
dihukum dengan pemenjaraan selama tempoh tidak melebihi dua
puluh tahun dan boleh juga dihukum dengan hukuman sebat.

_Huraian—Perbuatan menyentuh boleh melibatkan perbuatan menyentuh_

dengan menggunakan mana-mana bahagian badan atau dengan suatu objek dan
boleh dilakukan melalui apa-apa termasuk apa-apa yang dipakai oleh orang
yang menyentuh atau kanak-kanak yang disentuh.

**Amang seksual bukan fizikal atas kanak-kanak**

**16.** Mana-mana orang yang—

_(a)_ bagi maksud seksual—

(i) mengatakan apa-apa perkataan atau membuat

apa-apa bunyi, atau membuat apa-apa gerak
isyarat atau menunjukkan apa-apa objek atau
badannya atau mana-mana bahagian badannya
dengan niat bahawa perkataan atau bunyi itu
hendaklah didengari, atau gerak isyarat atau
objek atau badan atau bahagian badannya itu
hendaklah dilihat oleh seseorang kanak-kanak;

(ii) membuatkan seseorang kanak-kanak menunjukkan

badan kanak-kanak itu atau mana-mana bahagian
badan kanak-kanak itu supaya dapat dilihat oleh
orang itu atau mana-mana orang lain;

(iii) mengikuti atau memerhati atau menghubungi

seseorang kanak-kanak dengan apa-apa cara
secara berulang kali atau kerap; atau

(iv) mengugut untuk menggunakan apa-apa gambaran,

sama ada dalam bentuk visual, audio atau
bertulis atau gabungan bentuk visual, audio atau
bertulis, atau dengan apa-apa cara lain mengenai
apa-apa bahagian badan seseorang kanak-kanak
atau mengenai seseorang kanak-kanak sedang
melakukan aktiviti yang bersifat seksual;


-----

_Kesalahan-Kesalahan Seksual terhadap Kanak-Kanak_ 13

_(b)_ melakukan aktiviti yang bersifat seksual di hadapan

seseorang kanak-kanak;

_(c)_ menyebabkan seseorang kanak-kanak memerhati seseorang

yang lain sedang melakukan aktiviti yang bersifat seksual;

_(d)_ menyebabkan seseorang kanak-kanak memerhati atau

mendengar apa-apa gambaran sama ada dalam bentuk
visual, audio atau bertulis atau gabungan bentuk visual,
audio atau bertulis, atau dengan apa-apa cara lain mengenai
seseorang yang lain sedang melakukan aktiviti yang
bersifat seksual; atau

_(e)_ membuatkan seseorang kanak-kanak melakukan aktiviti

yang bersifat seksual,

melakukan suatu kesalahan dan boleh, apabila disabitkan,
dipenjarakan selama tempoh tidak melebihi sepuluh tahun atau
didenda tidak melebihi dua puluh ribu ringgit atau kedua-duanya.

Bahagian V

ORANG YANG MEMPUNYAI PERHUBUNGAN AMANAH

**Orang yang mempunyai perhubungan amanah**

**17.** (1) Jika seseorang yang melakukan mana-mana kesalahan
di bawah Akta ini atau mana-mana kesalahan di bawah Jadual
terhadap seseorang kanak-kanak, mempunyai perhubungan amanah
dengan kanak-kanak itu, orang itu hendaklah, sebagai tambahan
kepada hukuman yang dia boleh dikenakan bagi kesalahan itu,
dihukum dengan pemenjaraan selama tempoh tidak melebihi lima
tahun dan hendaklah juga dihukum dengan hukuman sebat tidak
kurang daripada dua sebatan.

(2) Dalam seksyen ini, seseorang dikatakan mempunyai
perhubungan amanah dengan seseorang kanak-kanak jika kanakkanak itu berada di bawah pemeliharaan, pengawasan atau kuasanya,
termasuk tetapi tidak terhad kepada—

_(a)_ ibu atau bapa, penjaga atau seseorang yang mempunyai

hubungan persaudaraan melalui pertalian darah seibu
sebapa atau pertalian darah seibu atau sebapa, atau melalui
perkahwinan atau pengangkatan, termasuk pengangkatan
_de facto;_


-----

14 _Rang Undang-Undang_

_(b)_ seseorang yang mengasuh seorang kanak-kanak atau lebih

bagi balasan berharga bagi apa-apa tempoh masa;

_(c)_ guru, pensyarah atau warden sesuatu tadika, sekolah,

institusi pengajian tinggi awam atau institusi pengajian
tinggi swasta;

_(d)_ mana-mana orang yang menyediakan perkhidmatan jagaan

kesihatan di kemudahan jagaan kesihatan Kerajaan atau
kemudahan jagaan kesihatan swasta sebagaimana yang
ditakrifkan dalam seksyen 2 Akta Kemudahan dan
Perkhidmatan Jagaan Kesihatan Swasta 1998 [Akta 586];

_(e)_ jurulatih; dan

_(f)_ pekhidmat awam dengan apa jua pangkat dalam menjalankan

kewajipannya di bawah mana-mana undang-undang
bertulis berkenaan dengan kanak-kanak.

Bahagian VI

KEBOLEHPERCAYAAN DAN KETERANGAN SAKSI

KANAK-KANAK

**Anggapan kebolehpercayaan saksi kanak-kanak**

**18. Walau apa pun apa-apa yang berlawanan dalam mana-mana**
undang-undang bertulis, dalam apa-apa prosiding terhadap mana-mana
orang yang berhubungan dengan mana-mana kesalahan di bawah
Akta ini, atau mana-mana kesalahan di bawah Jadual jika mangsa
ialah kanak-kanak, seseorang kanak-kanak dianggap kompeten untuk
memberikan keterangan melainkan jika mahkamah berpendapat
selainnya.

**Keterangan saksi kanak-kanak**

**19. (1) Walau apa pun apa-apa yang berlawanan dalam undang-undang**
bertulis, dalam apa-apa prosiding terhadap mana-mana orang yang
berhubungan dengan mana-mana kesalahan di bawah Akta ini,
atau mana-mana kesalahan di bawah Jadual jika mangsa ialah
kanak-kanak, mahkamah boleh membenarkan keterangan tanpa
sokongan seseorang kanak-kanak, yang diberikan dengan sumpah
atau selainnya, diterima.


-----

_Kesalahan-Kesalahan Seksual terhadap Kanak-Kanak_ 15

(2) Mahkamah, sebelum membenarkan keterangan tanpa
sokongan kanak-kanak diterima di bawah subseksyen (1),
hendaklah menentukan bahawa kanak-kanak itu memiliki
kecerdasan yang mencukupi dan memahami kewajipan untuk
bercakap benar.

Bahagian VII

PELBAGAI

**Kegagalan memberikan maklumat**

**20. Walau apa pun seksyen 13 Kanun Tatacara Jenayah [Akta 593],**
mana-mana orang yang tidak memberikan maklumat mengenai
pelakuan atau niat mana-mana orang lain untuk melakukan
mana-mana kesalahan di bawah Akta ini, atau mana-mana kesalahan
di bawah Jadual jika mangsa ialah seorang kanak-kanak, kepada
pegawai yang menjaga balai polis yang berdekatan, melakukan
suatu kesalahan dan boleh, jika disabitkan, didenda tidak melebihi
lima ribu ringgit.

**Anggapan umur kanak-kanak**

**21.** Tidak menjadi suatu pembelaan terhadap pertuduhan bagi
mana-mana kesalahan di bawah Akta ini, atau mana-mana kesalahan
di bawah Jadual jika mangsa ialah seorang kanak-kanak, bahawa
seseorang tertuduh mempercayai bahawa kanak-kanak itu berumur
lapan belas tahun atau lebih pada masa kesalahan itu dikatakan
telah dilakukan melainkan jika tertuduh itu mengambil semua
langkah yang munasabah untuk menentukan umur kanak-kanak
itu.

**Persubahatan**

**22. Mana-mana orang yang bersubahat dalam pelakuan mana-**
mana kesalahan yang boleh dihukum di bawah Akta ini hendaklah,
jika perbuatan yang disubahati itu dilakukan berbangkit daripada
persubahatan itu, dihukum dengan hukuman yang diperuntukkan
bagi kesalahan itu.


-----

16 _Rang Undang-Undang_

**Keterangan ejen provokasi boleh diterima**

**23. (1) Walau apa pun mana-mana undang-undang atau rukun**
undang-undang yang berlawanan, dalam mana-mana prosiding
terhadap mana-mana orang bagi mana-mana kesalahan di bawah
Akta ini, atau mana-mana kesalahan di bawah Jadual jika seorang
kanak-kanak ialah mangsa, tiada ejen provokasi boleh dianggap
tidak boleh dipercayai semata-mata kerana dia telah cuba
melakukan atau bersubahat, atau telah bersubahat atau terlibat
dalam konspirasi jenayah untuk melakukan, kesalahan itu jika
tujuan utama percubaan, persubahatan atau penglibatan itu ialah
untuk mendapatkan keterangan terhadap orang itu.

(2) Walau apa pun mana-mana undang-undang atau rukun
undang undang yang berlawanan, suatu sabitan bagi mana-mana
kesalahan di bawah Akta ini, atau mana-mana kesalahan di bawah
Jadual jika mangsa ialah seorang kanak-kanak, yang berasaskan
semata-mata pada keterangan tanpa sokongan mana-mana ejen
provokasi tidaklah menjadi tidak sah dan tiada sabitan sedemikian
boleh diketepikan hanya kerana mahkamah yang membicarakan
kes itu tidak menyebut dalam alasan penghakimannya keperluan
supaya mengingatkan dirinya tentang bahaya membuat sabitan
berdasarkan pada keterangan sedemikian.

**Ketidakpakaian seksyen 173a, 293 dan 294 Kanun Tatacara**
**Jenayah**

**24. Seksyen 173a, 293 dan 294 Kanun Tatacara Jenayah tidak**
terpakai berkenaan dengan mana-mana kesalahan di bawah Akta
ini, atau mana-mana kesalahan di bawah Jadual jika mangsa ialah
seorang kanak-kanak, jika orang yang disabitkan atas kesalahan
itu berumur lapan belas tahun atau atas lapan belas tahun.

**Peruntukan mengenai hukuman sebat**

**25.** Walau apa pun perenggan 289(c) Kanun Tatacara Jenayah,
jika seseorang disabitkan di bawah mana-mana kesalahan di
bawah Akta ini ialah lelaki yang mahkamah berpendapat berumur
lebih daripada lima puluh tahun, orang itu masih boleh dihukum
dengan hukuman sebat.


-----

_Kesalahan-Kesalahan Seksual terhadap Kanak-Kanak_ 17

**Jadual**

**26.** Menteri boleh, selepas berunding dengan Pendakwa Raya,
meminda Jadual melalui perintah yang disiarkan dalam _Warta,_
termasuk untuk mengeluarkan atau memasukkan apa-apa kesalahan
dengan apa-apa perihalan di bawah mana-mana undang-undang
bertulis.

JADUAL

[Seksyen 13,14, 17,18, 19, 20, 21, 23, 24 dan 26]

1. Seksyen 354, 372, 375, 375b, 376, 376a, 376b, 377a, 377b, 377c, 377ca,
377d, 377e atau 509 Kanun Keseksaan, kecuali bagi maksud seksyen 24 Akta
ini yang berhubungan dengan ketidakpakaian seksyen 173a dan 294 Kanun
Tatacara Jenayah bagi kesalahan berat di bawah Kanun Keseksaan

2. Seksyen 14 atau 15 Akta Antipemerdagangan Orang dan Antipenyeludupan
Migran 2007 [Akta 670], setakat yang berhubung dengan exploitasi seksual,
kecuali bagi maksud seksyen 23 Akta ini

3. Seksyen 31 setakat yang berhubung dengan penderaan seksual atau
seksyen 43 Akta Kanak-Kanak 2001 [Akta 611]

HURAIAN

Akta Kesalahan-Kesalahan Seksual terhadap Kanak-Kanak 2017 yang dicadangkan
ini (“Akta yang dicadangkan”) bertujuan untuk mengadakan peruntukan
mengenai kesalahan-kesalahan seksual terhadap kanak-kanak yang tertentu dan
hukumannya sebagai tambahan kepada kesalahan-kesalahan seksual terhadap
kanak-kanak yang lain dan hukumannya dalam undang-undang bertulis yang
lain, dan berhubung dengannya untuk mengadakan peruntukan mengenai
pentadbiran keadilan bagi kanak-kanak dan perkara yang berkaitan. Akta yang
dicadangkan adalah penting untuk menangani keseriusan kesalahan seksual
yang dilakukan terhadap kanak-kanak di Malaysia. Tujuan utama Akta yang
dicadangkan ini adalah untuk mengadakan pelindungan yang lebih baik bagi
kanak-kanak terhadap kesalahan seksual dan untuk melindungi kepentingan
dan kebajikan kanak-kanak serta mengadakan pencegahan berkesan. Dalam
memastikan keberkesanan Akta yang dicadangkan, pihak yang berkenaan yang
menguruskan kanak-kanak termasuk orang awam berkewajipan untuk memberikan
maklumat kepada pihak berkuasa yang berkenaan mengenai pelakuan atau
niat mana-mana orang lain untuk melakukan mana-mana kesalahan seksual
terhadap kanak-kanak.


-----

18 _Rang Undang-Undang_

Bahagian I

2. Bahagian I Akta yang dicadangkan mengandungi perkara permulaan.

3. _Fasal 1 mengandungi tajuk ringkas dan memberi Menteri kuasa untuk_
menetapkan tarikh permulaan kuat kuasa Akta yang dicadangkan.

4. _Fasal 2 memperuntukkan bahawa Akta yang dicadangkan hendaklah_
terpakai bagi kanak-kanak yang berumur di bawah lapan belas tahun dan apaapa sebutan mengenai kanak-kanak hendaklah termasuk orang yang tertuduh
bagi kesalahan di bawah Akta yang dicadangkan percaya berumur di bawah
lapan belas tahun.

5. _Fasal 3 mengandungi peruntukan pemakaian luar wilayah Akta yang_
dicadangkan. Jika suatu kesalahan di bawah Akta yang dicadangkan dilakukan
oleh warganegara Malaysia terhadap kanak-kanak di mana-mana tempat di luar
Malaysia, dia boleh diuruskan berkenaan dengan kesalahan itu seolah-olah
kesalahan itu telah dilakukan di mana-mana tempat di dalam Malaysia.

Bahagian II

6. Bahagian II Akta yang dicadangkan mengandungi peruntukan mengenai
kesalahan-kesalahan yang berhubungan dengan pornografi kanak-kanak dan
peruntukan lain yang berkaitan.

7. _Fasal 4 mengandungi takrif “pornografi kanak-kanak” dan “kelakuan_
seksual secara terang-terangan”.

8. _Fasal 5 bertujuan untuk mengadakan peruntukan hukuman bagi kesalahan_
membuat, menghasilkan, mengarahkan pembuatan atau penghasilan, mengambil
bahagian, menyertai atau melibatkan diri, dengan apa-apa cara, dalam pembuatan,
penghasilan atau pengarahan pembuatan atau penghasilan, apa-apa pornografi
kanak-kanak. Disebabkan keseriusan kesalahan ini, mana-mana orang yang
melakukan kesalahan di bawah fasal ini hendaklah, apabila disabitkan, dihukum
dengan pemenjaraan selama tempoh tidak melebihi tiga puluh tahun dan
hendaklah juga dihukum dengan hukuman sebat tidak kurang daripada enam
sebatan.

9. _Fasal 6 bertujuan untuk mengadakan peruntukan hukuman bagi kesalahan_
membuat persediaan untuk membuat, menghasilkan atau mengarahkan pembuatan
atau penghasilan pornografi kanak-kanak. Mana-mana orang yang melakukan
kesalahan di bawah _fasal ini hendaklah, apabila disabitkan, dihukum dengan_
pemenjaraan selama tempoh tidak melebihi sepuluh tahun dan boleh juga
dihukum dengan hukuman sebat.

10. _Fasal 7 bertujuan untuk mengadakan peruntukan hukuman bagi_

kesalahan menggunakan atau menyebabkan seorang kanak-kanak digunakan
dalam persediaan untuk membuat, menghasilkan, atau dalam persediaan
untuk mengarahkan pembuatan atau penghasilan, atau dalam pembuatan
atau penghasilan, atau dalam pengarahan pembuatan atau penghasilan,
apa-apa pornografi kanak-kanak. Mana-mana orang yang melakukan kesalahan
di bawah fasal ini hendaklah, apabila disabitkan, dihukum dengan pemenjaraan


-----

_Kesalahan-Kesalahan Seksual terhadap Kanak-Kanak_ 19

selama tempoh tidak melebihi dua puluh tahun dan hendaklah juga dihukum
dengan hukuman sebat tidak kurang daripada lima sebatan. Seksyen ini tidak
terpakai jika persediaan untuk membuat atau menghasilkan atau persediaan
untuk mengarahkan pembuatan atau penghasilan pornografi kanak-kanak, atau
jika pembuatan atau penghasilan atau pengarahan pembuatan atau penghasilan
pornografi kanak-kanak menggunakan seseorang yang kelihatan seperti seorang
kanak-kanak.

11. _Fasal 8 bertujuan untuk mengadakan peruntukan hukuman bagi_

kesalahan-kesalahan yang berikut:

_(a) bertukar-tukar, menerbitkan, menjual, menyewakan, mengedar,_

menunjukkan, mengiklankan, menghantar, menggalakkan, mengimport,
mengeksport, menyampaikan, menawarkan atau menjadikan tersedia,
mengikut apa-apa cara, apa-apa pornografi kanak-kanak;

_(b) memperoleh, mengumpul atau meminta apa-apa pornografi_

kanak-kanak; atau

_(c) mengambil bahagian dalam atau menerima keuntungan daripada_

apa-apa perniagaan yang diketahuinya atau yang dia mempunyai
sebab untuk mempercayai perniagaan itu berkaitan dengan apa-apa
pornografi kanak-kanak.

Mana-mana orang yang melakukan kesalahan di bawah _fasal ini hendaklah,_
apabila disabitkan, dihukum dengan pemenjaraan selama tempoh tidak melebihi
lima belas tahun dan hendaklah juga dihukum dengan hukuman sebat tidak
kurang daripada tiga sebatan.

12. _Fasal 9 bertujuan untuk mengadakan peruntukan hukuman bagi kesalahan_

menjual, menyewakan, mengedar, menunjukkan, mengiklankan, menghantar,
menggalakkan, menyampaikan, menawarkan atau menjadikan tersedia, mengikut
apa-apa cara, apa-apa pornografi kanak-kanak kepada seseorang kanak-kanak.
Mana-mana orang yang melakukan kesalahan di bawah _fasal ini hendaklah,_
apabila disabitkan, dihukum dengan pemenjaraan selama tempoh tidak melebihi
lima belas tahun dan hendaklah juga dihukum dengan hukuman sebat tidak
kurang daripada lima sebatan.

13. _Fasal 10 bertujuan untuk mengadakan peruntukan hukuman bagi kesalahan_

mengakses, atau mempunyai dalam milikan atau kawalannya, apa-apa pornografi
kanak-kanak. Mana-mana orang yang melakukan kesalahan di bawah fasal ini
boleh, apabila disabitkan, dipenjarakan selama tempoh tidak melebihi lima
tahun atau didenda tidak melebihi sepuluh ribu ringgit atau kedua-duanya.
Seseorang dikatakan mengakses pornografi kanak-kanak sekiranya orang itu
dengan diketahuinya menyebabkan pornografi kanak-kanak dilihat oleh, atau
dihantar kepada, dirinya.

14. _Fasal 11_ memperkatakan tentang peruntukan yang berhubungan

dengan kesalahan-kesalahan yang dilakukan di bawah Bahagian II oleh
pertubuhan perbadanan.


-----

20 _Rang Undang-Undang_

Bahagian III

15. Bahagian III Akta yang dicadangkan mengadakan peruntukan hukuman

bagi kesalahan-kesalahan yang berhubungan dengan pengantunan kanak-kanak.

16. _Fasal 12 bertujuan untuk mengadakan peruntukan hukuman bagi kesalahan_

berkomunikasi secara seksual dengan kanak-kanak. Pengantunan kanak-kanak
biasanya dimulakan oleh penjenayah melalui komunikasi secara seksual dengan
kanak-kanak. Kesalahan ini diwujudkan untuk memastikan bahawa kanak-kanak
dapat dilindungi sepenuhnya bagi membolehkan pencegahan awal dibuat untuk
menghalang daripada berlakunya kesalahan seksual terhadap kanak-kanak yang
lebih serius.

17. _Fasal 13_ bertujuan untuk mengadakan peruntukan hukuman bagi

kesalahan pengantunan kanak-kanak. Di bawah _fasal ini, mana-mana orang_
yang berkomunikasi dengan apa-apa cara dengan seseorang kanak-kanak
dengan niat untuk melakukan atau untuk memudahkan pelakuan mana-mana
kesalahan di bawah seksyen 5, 6, 7, 8, 15 atau 16 Akta yang dicadangkan atau
mana-mana kesalahan di bawah Jadual terhadap kanak-kanak itu melakukan
suatu kesalahan dan hendaklah, apabila disabitkan, dihukum dengan pemenjaraan
selama tempoh tidak melebihi lima tahun dan boleh juga dihukum dengan
hukuman sebat. Dalam mana-mana prosiding di bawah seksyen ini, fakta
bahawa mana-mana kesalahan di bawah seksyen 5, 6, 7, 8, 15 atau 16 Akta
yang dicadangkan atau mana-mana kesalahan di bawah Jadual telah dilakukan
tidak perlu dinyatakan atau dibuktikan.

18. _Fasal 14 bertujuan untuk mengadakan peruntukan hukuman bagi kesalahan_

perjumpaan selepas pengantunan kanak-kanak. Di bawah fasal ini, mana-mana
orang yang, setelah berkomunikasi dengan apa-apa cara dengan seseorang
kanak-kanak, berjumpa dengan kanak-kanak itu dengan niat untuk melakukan
atau untuk memudahkan pelakuan mana-mana kesalahan di bawah seksyen 5, 6,
7, 8, 15 atau 16 Akta yang dicadangkan atau mana-mana kesalahan di bawah
Jadual terhadap kanak-kanak itu melakukan suatu kesalahan dan hendaklah,
apabila disabitkan, dihukum dengan pemenjaraan selama tempoh tidak melebihi
sepuluh tahun dan boleh juga dihukum dengan hukuman sebat.

Bahagian IV

19. Bahagian IV Akta yang dicadangkan memperuntukkan hukuman bagi

kesalahan amang seksual.

20. _Fasal 15 bertujuan untuk mengadakan peruntukan hukuman bagi kesalahan_

amang seksual fizikal atas kanak-kanak. Di bawah _fasal ini, mana-mana_
orang yang, bagi maksud seksual, menyentuh mana-mana bahagian badan
seseorang kanak-kanak, membuatkan seseorang kanak-kanak menyentuh
mana-mana bahagian badan orang itu atau bahagian badan mana-mana orang
lain, membuatkan seseorang kanak-kanak menyentuh mana-mana bahagian
badan kanak-kanak itu sendiri atau melakukan apa-apa perbuatan lain yang
melibatkan kontak fizikal dengan seseorang kanak-kanak tanpa persetubuhan,
melakukan suatu kesalahan dan hendaklah, apabila disabitkan, dihukum dengan
pemenjaraan selama tempoh tidak melebihi dua puluh tahun dan boleh juga
dihukum dengan hukuman sebat.


-----

_Kesalahan-Kesalahan Seksual terhadap Kanak-Kanak_ 21

21. _Fasal 16 bertujuan untuk mengadakan peruntukan hukuman bagi_

kesalahan amang seksual bukan fizikal atas kanak-kanak. Di bawah _fasal ini,_
mana-mana orang yang, bagi maksud seksual, mengatakan apa-apa perkataan atau
membuat apa-apa bunyi, atau membuat apa-apa gerak isyarat atau menunjukkan
apa-apa objek atau badannya atau mana-mana bahagian badannya dengan niat
bahawa perkataan atau bunyi itu hendaklah didengari, atau gerak isyarat atau
objek atau badan atau bahagian badannya itu hendaklah dilihat oleh seseorang
kanak-kanak, membuatkan kanak-kanak menunjukkan badan kanak-kanak itu
atau mana-mana bahagian badan kanak-kanak itu supaya dapat dilihat oleh orang
itu atau mana-mana orang lain, mengikuti atau memerhati atau menghubungi
seseorang kanak-kanak dengan apa-apa cara secara berulang kali atau kerap,
mengugut untuk menggunakan apa-apa gambaran, sama ada dalam bentuk
visual, audio atau bertulis atau gabungan bentuk visual, audio atau bertulis,
atau dengan apa-apa cara lain mengenai apa-apa bahagian badan seseorang
kanak-kanak atau mengenai seseorang kanak-kanak sedang melakukan aktiviti
yang bersifat seksual melakukan suatu kesalahan. Menjadi suatu kesalahan
juga di bawah _fasal ini bagi mana-mana orang yang melakukan aktiviti yang_
bersifat seksual di hadapan seseorang kanak-kanak, menyebabkan seseorang
kanak-kanak memerhati seseorang yang lain sedang melakukan aktiviti yang
bersifat seksual, menyebabkan seseorang kanak-kanak memerhati atau mendengar
apa-apa gambaran sama ada dalam bentuk visual, audio atau bertulis atau
gabungan bentuk visual, audio atau bertulis, atau dengan apa-apa cara lain
mengenai seseorang yang lain melakukan aktiviti yang bersifat seksual, atau
membuatkan seseorang kanak-kanak melakukan aktiviti yang bersifat seksual.
Mana-mana orang yang melakukan suatu kesalahan di bawah _fasal_ ini boleh,
apabila disabitkan, dipenjarakan selama tempoh tidak melebihi sepuluh tahun
atau didenda tidak melebihi dua puluh ribu ringgit atau kedua-duanya.

Bahagian V

22. Bahagian V Akta yang dicadangkan adalah berhubung dengan orang yang

mempunyai perhubungan amanah dengan seseorang kanak-kanak.

23. _Fasal 17 memperuntukkan bahawa jika seseorang yang melakukan_

mana-mana kesalahan di bawah Akta yang dicadangkan atau mana-mana
kesalahan di bawah Jadual terhadap seseorang kanak-kanak, mempunyai
perhubungan amanah dengan kanak-kanak itu, orang itu hendaklah, sebagai
tambahan kepada hukuman yang dia boleh dikenakan bagi kesalahan itu,
dihukum dengan pemenjaraan selama tempoh tidak melebihi lima tahun dan
hendaklah juga dihukum dengan hukuman sebat tidak kurang daripada dua
sebatan. Seseorang dikatakan mempunyai perhubungan amanah dengan seseorang
kanak-kanak jika kanak-kanak itu berada di bawah pemeliharaan, pengawasan
atau kuasanya, termasuk tetapi tidak terhad kepada, ibu atau bapa, penjaga
atau seseorang yang mempunyai hubungan persaudaraan melalui pertalian darah
seibu sebapa atau pertalian darah seibu atau sebapa, atau melalui perkahwinan
atau pengangkatan, termasuk pengangkatan de facto, seseorang yang mengasuh
seorang kanak-kanak atau lebih bagi balasan berharga bagi apa-apa tempoh
masa, guru, pensyarah atau warden bagi sesuatu tadika, sekolah, institusi
pengajian tinggi awam atau institusi pengajian tinggi swasta, mana-mana
orang yang menyediakan perkhidmatan jagaan kesihatan di kemudahan jagaan


-----

22 _Rang Undang-Undang_

kesihatan Kerajaan atau kemudahan jagaan kesihatan swasta sebagaimana
yang ditakrifkan dalam seksyen 2 Akta Kemudahan dan Perkhidmatan Jagaan
Kesihatan Swasta 1998 [Akta 586], jurulatih atau pekhidmat awam dengan
apa jua pangkat dalam menjalankan kewajipannya di bawah mana-mana
undang-undang bertulis berkenaan dengan kanak-kanak.

Bahagian VI

24. Bahagian VI Akta yang dicadangkan mengandungi peruntukan mengenai

kebolehpercayaan dan keterangan saksi kanak-kanak.

25. _Fasal 18 bertujuan untuk mengadakan peruntukan bahawa_ walau apa pun

apa-apa yang berlawanan dalam mana-mana undang-undang bertulis, seorang
kanak-kanak adalah dianggap kompeten untuk memberikan keterangan berhubung
dengan mana-mana prosiding yang berhubungan dengan mana-mana kesalahan
di bawah Akta yang dicadangkan, atau mana-mana kesalahan di bawah Jadual
jika mangsa ialah seorang kanak-kanak melainkan jika mahkamah berpendapat
selainnya.

26. _Fasal 19 mengandungi peruntukan mengenai kebolehterimaan keterangan_

saksi kanak-kanak berhubung dengan apa-apa prosiding terhadap mana-mana
orang bagi mana-mana kesalahan di bawah Akta yang dicadangkan, atau
mana-mana kesalahan di bawah Jadual jika mangsa itu ialah kanak-kanak.
Berhubung dengan kesalahan-kesalahan seksual ini, mahkamah boleh
membenarkan agar keterangan tanpa sokongan seseorang kanak-kanak, yang
diberikan dengan sumpah atau selainnya, diterima. Walau bagaimanapun,
mahkamah, sebelum membenarkan keterangan tanpa sokongan kanak-kanak
diterima, hendaklah menentukan bahawa kanak-kanak itu memiliki kecerdasan
yang mencukupi dan memahami kewajipan untuk bercakap benar. Peruntukan
ini menyimpang daripada seksyen 133a Akta Keterangan 1950 [Akta 56] yang
memperuntukkan bahawa seseorang tidak boleh disabitkan atas keterangan tanpa
sokongan yang tidak diberikan atas sumpah oleh kanak-kanak yang berusia
muda. Walau bagaimanapun, peruntukan ini bertujuan untuk menaikkan status
kanak-kanak sebagai saksi supaya keterangan mereka diberikan pertimbangan
yang sewajarnya.

Bahagian VII

27. Bahagian VII Akta yang dicadangkan mengandungi peruntukan pelbagai.

28. _Fasal 20 bertujuan untuk mengadakan peruntukan bahawa walau apa_

pun seksyen 13 Kanun Tatacara Jenayah [Akta 593], mana-mana orang yang
tidak memberikan maklumat mengenai pelakuan atau niat mana-mana orang
lain untuk melakukan mana-mana kesalahan di bawah Akta yang dicadangkan,
atau mana-mana kesalahan di bawah Jadual jika mangsa ialah seseorang kanakkanak, kepada pegawai yang menjaga balai polis yang berdekatan, melakukan
suatu kesalahan dan boleh, jika disabitkan, didenda tidak melebihi lima ribu
ringgit.


-----

_Kesalahan-Kesalahan Seksual terhadap Kanak-Kanak_ 23

29. _Fasal 21 bertujuan untuk mengadakan peruntukan bahawa tidak menjadi_

suatu pembelaan terhadap pertuduhan bagi mana-mana kesalahan di bawah Akta
yang dicadangkan, atau mana-mana kesalahan di bawah Jadual jika mangsa
ialah seseorang kanak-kanak, bahawa seseorang tertuduh mempercayai bahawa
kanak-kanak itu berumur lapan belas tahun atau lebih pada masa kesalahan
itu dikatakan telah dilakukan melainkan jika tertuduh itu mengambil semua
langkah yang munasabah untuk menentukan umur kanak-kanak itu.

30. _Fasal 22 bertujuan untuk mengadakan peruntukan mengenai persubahatan_

melakukan mana-mana kesalahan di bawah Akta yang dicadangkan.
Mana-mana orang yang bersubahat dalam pelakuan mana-mana kesalahan yang
boleh dihukum di bawah Akta yang dicadangkan hendaklah, jika perbuatan
yang disubahati itu dilakukan berbangkit daripada persubahatan itu, dihukum
dengan hukuman yang diperuntukkan bagi kesalahan itu. Berhubung dengan
hukuman bagi apa-apa percubaan melakukan apa-apa kesalahan di bawah Akta
yang dicadangkan, atau mana-mana kesalahan di bawah Jadual jika mangsa
ialah seorang kanak-kanak, seksyen 511 Kanun Keseksaan hendaklah terpakai.

31. _Fasal 23_ bertujuan untuk mengadakan peruntukan bahawa walau apa

pun mana-mana undang-undang atau rukun undang-undang yang berlawanan,
keterangan ejen provokasi hendaklah diterima dalam mana-mana prosiding
terhadap mana-mana orang bagi mana-mana kesalahan di bawah Akta yang
dicadangkan, atau mana-mana kesalahan di bawah Jadual jika seorang
kanak-kanak ialah mangsa, kecuali bagi kesalahan di bawah seksyen 14 dan 15
Akta Antipemerdagangan Orang dan Antipenyeludupan Migran 2007 [Akta 670].
Bagi maksud Akta Antipemerdagangan Orang dan Antipenyeludupan Migran
2007, peruntukan mengenai kebolehterimaan keterangan ejen provokasi telahpun
diperuntukkan dalam seksyen 59 Akta itu. _Fasal ini juga memperuntukkan_
bahawa suatu sabitan berhubung dengan kesalahan sedemikian yang berasaskan
semata-mata pada keterangan tanpa sokongan mana-mana ejen provokasi
tidaklah menjadi tidak sah.

32. _Fasal 24 bertujuan untuk mengadakan peruntukan bahawa seksyen 173a,_

293 dan 294 Kanun Tatacara Jenayah tidak terpakai berkenaan dengan
mana-mana kesalahan di bawah Akta yang dicadangkan, atau mana-mana
kesalahan di bawah Jadual jika mangsa ialah seseorang kanak-kanak, jika orang
yang disabitkan atas kesalahan itu berumur lapan belas tahun atau atas lapan
belas tahun. Walau bagaimanapun, _fasal ini tidak terpakai berkenaan dengan_
kesalahan di bawah Kanun Keseksaan yang berhubungan dengan ketidakpakaian
seksyen 173a dan 294 Kanun Tatacara Jenayah bagi kesalahan berat di bawah
Kanun Keseksaan. Melalui Akta Kanun Tatacara Jenayah (Pindaan) 2016

[Akta A1521] yang mula berkuat kuasa pada 1 Mac 2017, seksyen 173a dan
seksyen 294 Kanun Tatacara Jenayah telah dipinda untuk memperuntukkan
bahawa seksyen-seksyen ini tidak terpakai bagi, antara lain, kesalahan berat
di bawah Kanun Keseksaan. Di bawah Kanun Keseksaan, “kesalahan berat”
maknanya kesalahan yang boleh dihukum dengan pemenjaraan bagi tempoh
sepuluh tahun atau lebih.


-----

24 _Rang Undang-Undang_

33. _Fasal 25 mengadakan peruntukan bagi pengecualian pemakaian perenggan_

289(c) Kanun Tatacara Jenayah. Di bawah perenggan 289(c) Kanun Tatacara
Jenayah, seseorang lelaki yang pada pendapat mahkamah berumur lebih daripada
lima puluh tahun tidak boleh dikenakan hukuman sebat jika dia disabitkan
dengan suatu kesalahan kecuali kesalahan di bawah seksyen 376, 377c, 377ca
atau 377e Kanun Keseksaan. Fasal ini bertujuan untuk mengadakan peruntukan
bahawa walau apa pun perenggan 289(c) Kanun Tatacara Jenayah, jika seseorang
disabitkan bagi mana-mana kesalahan di bawah Akta yang dicadangkan ialah
lelaki yang mahkamah berpendapat berumur lebih daripada lima puluh tahun,
dia masih boleh dihukum dengan hukuman sebat. Peruntukan ini diadakan
setelah mengambil kira keseriusan kesalahan di bawah Akta yang dicadangkan.

34. _Fasal 26_ bertujuan untuk mengadakan peruntukan bahawa Menteri

boleh, selepas berunding dengan Pendakwa Raya, meminda Jadual melalui
perintah yang disiarkan dalam _Warta, termasuk untuk mengeluarkan_
atau memasukkan apa-apa kesalahan dengan apa-apa perihalan di bawah
mana-mana undang-undang bertulis.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3051]


-----

-----

-----

-----

-----

-----

-----

-----

-----

-----

-----

-----

-----

-----

-----

