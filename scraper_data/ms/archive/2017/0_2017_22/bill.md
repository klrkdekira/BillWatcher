---
Year: 2017
Bill: D.R.23/2017 - RUU Lembaga Kemajuan Johor Tenggara (Pindaan) 2017 (Lulus)
Title: D.R.23/2017 - RUU Lembaga Kemajuan Johor Tenggara (Pindaan) 2017 (Lulus)
Download URL: https://www.parlimen.gov.my/files/billindex/pdf/2017/D.R.%2023_2017%20(bm).pdf
URL: https://www.parlimen.gov.my/files/billindex/pdf/2017/D.R.%2023_2017%20(bm).pdf
---
---
Reading:
D.R.23/2017
Bacaan Pertama Pada:25/07/2017
Bacaan Kedua Pada:08/08/2017
Dibentang Oleh:YB Datuk Alexander Nanta Linggi - Tim. Men. KKLW
Diluluskan Pada:08/08/2017
Dibentang Oleh:YB Dato' Sri Ismail Sabri Bin Yaakob - Menteri KKLW
---

_Lembaga Kemajuan Johor Tenggara (Pindaan)_ 1

**D.R. 23/2017**

RANG UNDANG-UNDANG

_b e r n a m a_

Suatu Akta untuk meminda Akta Lembaga Kemajuan Johor
Tenggara 1972.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Lembaga Kemajuan**
Johor Tenggara (Pindaan) 2017.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 2**

**2.** Akta Lembaga Kemajuan Johor Tenggara 1972 [Akta 75], yang
disebut “Akta ibu” dalam Akta ini, dipinda dalam seksyen 2—

_(a) dalam teks bahasa Inggeris, dengan memotong perkataan_

“and” di hujung takrif “Lembaga”; dan


-----

2 _Rang Undang-Undang_

_(b) dengan memasukkan selepas takrif “Lembaga” takrif yang_

berikut:

‘ “Menteri” ertinya Menteri yang dipertanggungkan
dengan tanggungjawab bagi kemajuan luar bandar dan
wilayah;’.

**Pindaan seksyen 5**

**3.** Seksyen 5 Akta ibu dipinda—

_(a) dengan menggantikan subseksyen (1) dengan subseksyen_

yang berikut:

“(1) Lembaga hendaklah terdiri daripada anggota
yang berikut yang hendaklah dilantik oleh Menteri:

_(a) seorang Pengerusi;_

_(b) seorang Timbalan Pengerusi;_

_(c) seorang wakil Kementerian yang dipertanggungkan_

dengan tanggungjawab bagi kemajuan luar
bandar dan wilayah;

_(d) seorang wakil Perbendaharaan dari Kementerian_

Kewangan;

_(e) seorang wakil Unit Perancang Ekonomi,_

Jabatan Perdana Menteri;

_(f) tiga orang wakil Kerajaan Negeri;_

_(g) empat orang yang, pada pendapat Menteri, sesuai_

dan dapat menyumbang dalam menjalankan
fungsi dan peranan Lembaga; dan

_(h) Pengurus Besar.”;_

_(b) dalam subseksyen (2), dengan menggantikan perkataan_

“subseksyen (3) dan (4)” dengan perkataan “subseksyen (3)”;


-----

_Lembaga Kemajuan Johor Tenggara (Pindaan)_ 3

_(c) dalam subseksyen (3), dengan menggantikan perkataan_

“, 3 dan 7” dengan perkataan “dan 3”;

_(d) dengan memotong subseksyen (4); dan_

_(e) dalam subseksyen (5), dengan menggantikan perkataan_

“(f)” dengan perkataan “(h)”.

**Seksyen baharu** **5a**

**4.** Akta ibu dipinda dengan memasukkan selepas seksyen 5
seksyen yang berikut:

“Anggota silih ganti

**5a.** (1) Menteri boleh, berhubung dengan setiap anggota
yang dilantik di bawah perenggan 5(1)(c), (d) atau (e),
melantik seseorang untuk menjadi anggota silih ganti untuk
menghadiri, sebagai ganti anggota itu, mesyuarat Lembaga
apabila anggota itu tidak dapat hadir kerana apa-apa sebab.

(2) Bagi maksud subseksyen (1), anggota silih ganti
hendaklah dinamakan oleh anggota yang dilantik di bawah
perenggan 5 (1)(c), (d) atau (e), dengan kelulusan Menteri.

(3) Seseorang anggota silih ganti yang menghadiri mesyuarat
Lembaga hendaklah, bagi segala maksud, disifatkan sebagai
seorang anggota Lembaga.

(4) Seseorang anggota silih ganti hendaklah, melainkan jika
dia meletakkan jawatannya terlebih dahulu atau pelantikannya
dibatalkan terlebih dahulu, terhenti menjadi anggota silih
ganti apabila anggota yang baginya dia merupakan anggota
silih ganti terhenti menjadi anggota Lembaga.”.

**Pindaan seksyen 12**

**5.** Seksyen 12 Akta ibu dipinda—

_(a) dalam nota bahu, dengan memotong perkataan “hendaklah_

**menjadi ketua pegawai pengurus”;**


-----

4 _Rang Undang-Undang_

_(b) dengan menggantikan subseksyen (1) dengan subseksyen_

yang berikut:

“(1) Pengerusi hendaklah bertanggungjawab bagi
menyelia dan mengawal pelaksanaan dasar dan keputusan
yang dibuat oleh Lembaga.”; dan

_(c) dengan memotong subseksyen (2)._

**Pindaan seksyen 13**

**6.** Seksyen 13 Akta ibu dipinda—

_(a) dalam nota bahu, dengan memotong perkataan “hendaklah_

**menjadi ketua pegawai kerja”;**

_(b) dengan menggantikan subseksyen (1) dengan subseksyen_

yang berikut:

“(1) Menteri hendaklah melantik seorang Pengurus
Besar mengikut apa-apa syarat dan bagi apa-apa
tempoh sebagaimana yang ditentukan oleh Menteri.”;

_(c) dengan menggantikan subseksyen (2) dengan subseksyen_

yang berikut:

“(2) Pengurus Besar hendaklah bertanggungjawab
bagi—

_(a) pentadbiran dan pengurusan Lembaga;_

_(b) perancangan dan pelaksanaan apa-apa_

program, skim atau projek; dan

_(c) pelaksanaan apa-apa keputusan Lembaga.”;_

_(d) dalam subseksyen (3), dengan memotong perkataan_

“Tertakluk kepada arahan Pengerusi,”;

_(e) dengan menggantikan subseksyen (4) dengan subseksyen_

yang berikut:


-----

_Lembaga Kemajuan Johor Tenggara (Pindaan)_ 5

“(4) Pengurus Besar hendaklah melaksanakan
apa-apa kewajipan lain atau tambahan sebagaimana
yang ditentukan oleh Menteri atau Lembaga”; dan

_(f) dengan memasukkan selepas subseksyen (4) subseksyen_

yang berikut:

“(4a) Pengurus Besar boleh, tertakluk kepada apa-apa
syarat, had atau sekatan yang difikirkannya patut,
mewakilkan kuasa, kewajipan atau fungsinya kepada
mana-mana pegawai atau pekhidmat Lembaga untuk
menjalankan kuasa, kewajipan atau fungsi itu yang
terletak hak atau dipertanggungkan kepada Pengurus
Besar di bawah Akta ini sebagaimana yang ditentukan
oleh Pengurus Besar dan pewakilan kuasa itu—

_(a) tidak menghalang Pengurus Besar daripada_

melaksanakan atau menjalankan, pada
bila-bila masa, mana-mana kuasa, kewajipan
atau fungsi yang diwakilkan sedemikian;
dan

_(b) hendaklah dilakukan atas nama Lembaga.”._

**Penggantian seksyen** **16a**

**7. Akta ibu dipinda dengan menggantikan seksyen** 16a dengan
seksyen yang berikut:

“Akta Badan-Badan Berkanun (Tatatertib dan Surcaj)

**2000**

**16a.** Akta Badan-Badan Berkanun (Tatatertib dan Surcaj)
2000 [Akta 605] hendaklah terpakai bagi Lembaga.”.

**Pemotongan seksyen** **16b, 16c, 16d, 16e, 16f, 16g** **dan 16h**

**8. Akta ibu dipinda dengan memotong seksyen** 16b, 16c, 16d,
16e, 16f, 16g dan 16h.


-----

6 _Rang Undang-Undang_

**Penggantian seksyen 22**

**9.** Akta ibu dipinda dengan menggantikan seksyen 22 dengan
seksyen yang berikut:

“Akta Badan-Badan Berkanun (Akaun dan Laporan) 1980

**22. Akta Badan-Badan Berkanun (Akaun dan Laporan) 1980**

[Akta 240] hendaklah terpakai bagi Lembaga dan perbadanan
yang ditubuhkan di bawah Akta ini.”.

**Seksyen baharu** **28a**

**10.** Akta ibu dipinda dengan memasukkan selepas seksyen 28
seksyen yang berikut:

“Kuasa untuk menubuhkan jawatankuasa

**28** **a.** (1) Lembaga boleh menubuhkan jawatankuasa

sebagaimana yang Lembaga fikirkan perlu atau suai manfaat
untuk membantu Lembaga dalam melaksanakan fungsinya
di bawah Akta ini.

(2) Jadual Ketiga hendaklah terpakai bagi tiap-tiap

jawatankuasa yang ditubuhkan oleh Lembaga di bawah
subseksyen (1).”.

**Seksyen baharu 32a**

**11.** Akta ibu dipinda dengan memasukkan selepas seksyen 32
seksyen yang berikut:

“Kuasa untuk meminda Jadual

**32a.** Lembaga boleh, dengan kelulusan Menteri, meminda
mana-mana Jadual melalui perintah yang disiarkan dalam
_Warta.”._


-----

_Lembaga Kemajuan Johor Tenggara (Pindaan)_ 7

**Pindaan Jadual Pertama**

**12.** Jadual Pertama kepada Akta ibu dipinda—

_(a) dalam subperenggan 4(1), dengan menggantikan perkataan_

“sekali sebulan” dengan perkataan “sekali dalam
tiap-tiap tiga bulan”;

_(b) dengan memasukkan selepas subperenggan 4(2) subperenggan_

yang berikut:

“(2a) Tiap-tiap anggota Lembaga yang hadir berhak
kepada satu undi.”; dan

_(c) dalam subperenggan 6(3), dengan menggantikan perkataan_

“Pengerusi” di mana-mana jua terdapat dengan perkataan
“Pengurus Besar”.

**Jadual baharu Ketiga**

**13.** Akta ibu dipinda dengan memasukkan selepas Jadual Kedua
Jadual yang berikut:

“Jadual Ketiga

[Subseksyen 28a(2)]

**Terma dan syarat pelantikan, pembatalan dan peletakan jawatan**

**1.** (1) Pada menjalankan kuasanya di bawah Akta ini, jawatankuasa hendaklah
tertakluk kepada, dan bertindak mengikut, apa-apa arahan yang dikeluarkan
kepada jawatankuasa itu oleh Lembaga.

(2) Lembaga boleh melantik mana-mana orang untuk menjadi anggota

mana-mana jawatankuasa dan memilih mana-mana anggotanya untuk menjadi
pengerusi sesuatu jawatankuasa.

(3) Seseorang anggota jawatankuasa hendaklah memegang jawatan selama

apa-apa tempoh yang dinyatakan dalam surat pelantikannya dan layak untuk
dilantik semula.

(4) Pelantikan mana-mana anggota jawatankuasa boleh, pada bila-bila masa,

dibatalkan oleh Lembaga.

(5) Anggota suatu jawatankuasa boleh, pada bila-bila masa, meletakkan

jawatannya dengan memberikan notis secara bertulis yang ditujukan kepada
Pengerusi Lembaga.


-----

8 _Rang Undang-Undang_

**Mesyuarat**

**2.** (1) Mesyuarat sesuatu jawatankuasa hendaklah diadakan pada bila-bila
masa dan di mana-mana tempat sebagaimana yang ditentukan oleh pengerusi
jawatankuasa itu.

(2) Sesuatu jawatankuasa boleh mengundang mana-mana orang yang bukan

anggota jawatankuasa itu untuk menghadiri mana-mana mesyuarat jawatankuasa
bagi maksud menasihati jawatankuasa itu tentang apa-apa perkara yang sedang
dibincangkan tetapi orang itu tidak berhak untuk mengundi dalam mesyuarat
itu.

(3) Anggota jawatankuasa atau mana-mana orang yang diundang di bawah

subperenggan (2) boleh dibayar apa-apa elaun dan perbelanjaan lain sebagaimana
yang ditentukan oleh Lembaga.

**Tatacara**

**3. Tertakluk kepada Akta ini, jawatankuasa boleh mengawal selia tatacaranya**
sendiri.”.

**Kecualian dan peralihan**

**14. (1) Walau apa pun peruntukan Akta ini, anggota Lembaga**
dan anggota mana-mana jawatankuasa yang dilantik atau dipilih
sebelum tarikh permulaan kuat kuasa Akta ini hendaklah terus
memegang jawatan sehingga pelantikannya dibatalkan atau sehingga
tempoh pelantikannya tamat.

(2) Mana-mana prosiding tatatertib yang dimulakan di bawah
seksyen 16a hingga 16h Akta ibu yang belum selesai sebaik
sebelum tarikh permulaan kuat kuasa Akta ini hendaklah, selepas
tarikh permulaan kuat kuasa Akta ini, diteruskan dan diuruskan
seolah-olah seksyen 16a hingga 16h Akta ibu tidak dipinda oleh
Akta ini.

HURAIAN

Rang Undang-Undang ini bertujuan untuk meminda Akta Lembaga Kemajuan
Johor Tenggara 1972 (“Akta 75”). Pindaan yang dicadangkan bertujuan untuk
melicinkan dan mempercepat urusan pentadbiran Lembaga dan meningkatkan
penyampaian perkhidmatan. Pindaan yang dicadangkan juga selaras dengan
amalan biasa Lembaga.

2. _Fasal 1 mengandungi tajuk ringkas dan peruntukan mengenai permulaan_
kuat kuasa Akta yang dicadangkan.


-----

_Lembaga Kemajuan Johor Tenggara (Pindaan)_ 9

3. _Fasal 2 bertujuan untuk meminda seksyen 2 dengan memasukkan takrif_
“Menteri” ke dalam Akta 75 untuk menjelaskan bahawa Menteri yang
bertanggungjawab untuk melaksanakan fungsi di bawah Akta 75 ialah Menteri
yang bertanggungjawab bagi kemajuan luar bandar dan wilayah.

4. _Fasal 3_ bertujuan untuk meminda subseksyen 5(1) Akta 75 berkenaan
dengan pelantikan anggota Lembaga oleh Menteri. _Fasal ini juga bertujuan_
untuk memotong subseksyen 5(4) Akta 75 yang tidak lagi terpakai bagi
Pengurus Besar.

_Fasal 3 juga bertujuan untuk meminda subseksyen 5(2) dan (3) berbangkit_

daripada pindaan yang dibuat kepada subseksyen 5(4) Akta 75 serta untuk
meminda subseksyen 5(5) berbangkit daripada pindaan yang dibuat bagi
subseksyen 5(1) Akta 75.

5. _Fasal 4_ bertujuan untuk memasukkan seksyen baharu 5a ke dalam
Akta 75 untuk memberi Menteri kuasa untuk melantik anggota silih ganti
berhubung dengan anggota tertentu Lembaga.

6. _Fasal 5_ bertujuan untuk meminda nota bahu kepada seksyen 12 Akta 75
untuk menyatakan fungsi Pengerusi secara umum. Fasal 5 juga bertujuan untuk
menggantikan subseksyen 12(1) Akta 75 untuk memperuntukkan tanggungjawab
Pengerusi bagi menyelia dan mengawal pelaksanaan dasar dan keputusan yang
dibuat oleh Lembaga. _Fasal ini juga bertujuan untuk memotong subseksyen_
12(2) Akta 75 yang tidak lagi terpakai kepada Lembaga.

7. _Fasal 6 bertujuan untuk meminda nota bahu kepada seksyen 13 Akta 75_
untuk menyatakan fungsi Pengurus Besar secara umum dan untuk meminda
subseksyen 13(1) dan (2) Akta 75 bagi membezakan fungsi dan tanggungjawab
Pengerusi dan Pengurus Besar. _Fasal ini juga bertujuan untuk meminda_
subseksyen 13(3) Akta 75 untuk memperuntukkan bahawa Pengurus Besar
hendaklah mempunyai kawalan pentadbiran ke atas pegawai dan pekhidmat
Lembaga dan tidak tertakluk kepada arahan Pengerusi.

_Fasal 6 juga bertujuan untuk meminda subseksyen 13(4) Akta 75 untuk_

menyatakan bahawa Pengurus Besar hendaklah melaksanakan apa-apa kewajipan
lain atau tambahan sebagaimana yang ditentukan oleh Menteri atau Lembaga
dan memotong kehendak bagi Pengurus Besar untuk melaksanakan kewajipan
lain atau tambahan sebagaimana yang diarahkan oleh Pengerusi dari semasa
ke semasa. Subseksyen baharu 13(4a) yang dicadangkan bertujuan untuk
memperuntukkan pewakilan kuasa Pengurus Besar kepada mana-mana pegawai
atau pekhidmat Lembaga.

8. _Fasal 7_ bertujuan untuk menggantikan seksyen 16a Akta 75 untuk
memperuntukkan bahawa Akta Badan-Badan Berkanun (Tatatertib dan Surcaj)
2000 [Akta 605] hendaklah terpakai berkenaan dengan tatatertib pekerja
Lembaga.

9. _Fasal 8_ bertujuan untuk memotong seksyen 16b, 16c, 16d, 16e, 16f, 16g
dan 16h Akta 75 berbangkit daripada pindaan yang dibuat kepada seksyen 16a
Akta 75.


-----

10 _Rang Undang-Undang_

10. _Fasal 9 bertujuan untuk menggantikan seksyen 22 Akta 75 untuk_

memperuntukkan bahawa Akta Badan-Badan Berkanun (Akaun dan Laporan)
1980 [Akta 240] hendaklah terpakai bagi Lembaga.

11. _Fasal 10_ bertujuan untuk memasukkan seksyen baharu 28a ke dalam

Akta 75 untuk memberi Lembaga kuasa untuk menubuhkan jawatankuasa bagi
membantu Lembaga dalam melaksanakan fungsinya.

12. _Fasal 11_ bertujuan untuk memasukkan seksyen baharu 32a ke dalam

Akta 75 untuk memberi Lembaga kuasa, dengan kelulusan Menteri, untuk
meminda Jadual kepada Akta 75.

13. _Fasal 12 bertujuan untuk meminda subperenggan 4(1) dan 6(3) Jadual_

Pertama kepada Akta 75. Pindaan kepada subperenggan 4(1) bertujuan untuk
mengurangkan bilangan mesyuarat Lembaga daripada sekali dalam sebulan
kepada sekali dalam tiap-tiap tiga bulan. Pindaan kepada subperenggan 6(3)
bertujuan untuk memperuntukkan bahawa meterai perbadanan Lembaga dan
cap hendaklah disimpan dalam jagaan Pengurus Besar.

_Fasal 12 juga bertujuan untuk memasukkan subperenggan baharu 4(2a)_

bagi menyatakan hak mengundi tiap-tiap anggota Lembaga yang hadir.

14. _Fasal 13_ bertujuan untuk memasukkan Jadual baharu Ketiga ke dalam

Akta 75 untuk memperuntukkan perkara yang berhubungan dengan pelantikan,
mesyuarat dan tatacara jawatankuasa yang ditubuhkan di bawah Akta 75.

15. _Fasal 14 bertujuan untuk mengadakan peruntukan kecualian dan peralihan._

16. Pindaan lain yang tidak diperkatakan secara khusus dalam Huraian ini

merupakan pindaan kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)2990]


-----

