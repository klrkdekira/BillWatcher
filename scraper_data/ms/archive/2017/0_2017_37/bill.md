---
Year: 2017
Bill: D.R.35/2017 - RUU Kemudahan dan Perkhidmatan Jagaan Kesihatan Warga Emas Swasta 2017 (Lulus)
Title: D.R.35/2017 - RUU Kemudahan dan Perkhidmatan Jagaan Kesihatan Warga Emas Swasta 2017 (Lulus)
Download URL: https://www.parlimen.gov.my/files/billindex/pdf/2017/D.R.%2035_2017%20-%20bm.pdf
URL: https://www.parlimen.gov.my/files/billindex/pdf/2017/D.R.%2035_2017%20-%20bm.pdf
---
---
Reading:
D.R.35/2017
Bacaan Pertama Pada:23/10/2017
Bacaan Kedua Pada:26/10/2017
Dibentang Oleh:YB Datuk Seri Dr. S. Subramaniam - Menteri Kesihatan
Diluluskan Pada:29/11/2017
Dibentang Oleh:YB Datuk Seri Dr. S. Subramaniam - Menteri Kesihatan
---

_Kemudahan dan Perkhidmatan Jagaan Kesihatan_ 1
_Warga Emas Swasta_

**D.R. 35/2017**

RANG UNDANG-UNDANG KEMUDAHAN DAN
PERKHIDMATAN JAGAAN KESIHATAN WARGA EMAS
SWASTA 2017

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

3. Ketidakpakaian

Bahagian II

KELULUSAN UNTUK MENYEDIAKAN DAN LESEN UNTUK
MENGENDALIKAN KEMUDAHAN DAN PERKHIDMATAN
JAGAAN KESIHATAN WARGA EMAS SWASTA

4. Kelulusan dan lesen

5. Premis bagi kemudahan dan perkhidmatan jagaan kesihatan warga emas
swasta berlesen

Bahagian III

KELULUSAN

6. Permohonan kelulusan

7. Penolakan untuk memproses permohonan kelulusan

8. Perkara untuk dipertimbangkan bagi kelulusan

9. Pemberian kelulusan

10. Pemindahan atau penyerahan hak kelulusan


-----

_Rang Undang-Undang_

Bahagian IV

LESEN

_Fasal_

11. Permohonan lesen

12. Penolakan untuk memproses permohonan lesen

13. Pemeriksaan premis

14. Pemberian lesen

15. Lesen sementara

16. Pertimbangan semula permohonan lesen

17. Kesahan lesen

18. Pembaharuan lesen

19. Pemindahan atau penyerahan hak lesen

Bahagian V

Kewajipan PEMEGANG LESEN DAN ORANG YANG BERTANGGUNGJAWAB

20. Kewajipan pemegang lesen

21. Pernyataan dasar

22. Pelan dan tatacara mekanisme ketidakpuasan hati

23. Orang yang bertanggungjawab

24. Pertukaran orang yang bertanggungjawab

25. Melaporkan kejadian

26. Kecemasan

27. Pemberitahuan kematian

28. Sekatan penggunaan kemudahan dan perkhidmatan jagaan kesihatan warga
emas swasta berlesen

29. Larangan terhadap pembesaran atau pengubahan

Bahagian VI

PEMBATALAN

30. Alasan pembatalan

31. Tunjuk sebab

32. Pembatalan kelulusan, dsb.

33. Penyerahan kelulusan, dsb.

34. Pemberhentian pengendalian


-----

_Kemudahan dan Perkhidmatan Jagaan Kesihatan_ 3
_Warga Emas Swasta_

Bahagian VII

PENUTUPAN KEMUDAHAN DAN PERKHIDMATAN JAGAAN
KESIHATAN WARGA EMAS SWASTA

_Fasal_

35. Penutupan sukarela

36. Penutupan berikutan pembatalan lesen

37. Penutupan kemudahan dan perkhidmatan jagaan kesihatan warga emas
swasta tidak berlesen

Bahagian VIII

PENGUATKUASAAN

38. Kuasa penguatkuasaan

39. Kuasa penyiasatan

40. Pemeriksaan kemudahan dan perkhidmatan jagaan kesihatan warga emas
swasta

41. Pemulaan dan penjalanan pendakwaan

Bahagian IX

AM

42. Selain warga emas boleh diterima masuk

43. Daftar

44. Garis panduan dan arahan

45. Pewakilan kuasa

46. Rayuan

47. Kuasa untuk mengecualikan

48. Kuasa untuk meminda Jadual

49. Kuasa untuk membuat peraturan-peraturan

50. Penalti am

51. Kesalahan oleh pertubuhan perbadanan, perkongsian atau pertubuhan

52. Pengkompaunan kesalahan

53. Kecualian dan peralihan

Jadual Pertama

Jadual Kedua


-----

_Rang Undang-Undang_


-----

_Kemudahan dan Perkhidmatan Jagaan Kesihatan_ 5
_Warga Emas Swasta_

RANG UNDANG-UNDANG

_b e r n a m a_

Suatu Akta untuk mengadakan peruntukan bagi pengawalseliaan
kemudahan dan perkhidmatan jagaan kesihatan warga emas swasta
dan bagi perkara berkaitan.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Kemudahan dan**
Perkhidmatan Jagaan Kesihatan Warga Emas Swasta 2017.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2.** Dalam Akta ini, melainkan jika konteksnya menghendaki
makna yang lain—

“ditetapkan” ertinya ditetapkan oleh Menteri melalui
peraturan-peraturan yang dibuat di bawah Akta ini;


-----

6 _Rang Undang-Undang_

“Inspektor” ertinya Inspektor yang dilantik di bawah
subseksyen 87(1) Akta Kemudahan dan Perkhidmatan Jagaan
Kesihatan Swasta 1998 [Akta 586];

“kelulusan” ertinya kelulusan yang diberikan di bawah
subseksyen 9(1) untuk menyediakan suatu kemudahan dan
perkhidmatan jagaan kesihatan warga emas swasta dan “pemegang
kelulusan” ertinya pemegang suatu kelulusan yang berhubungan
dengan kemudahan dan perkhidmatan jagaan kesihatan warga
emas swasta itu;

“kemudahan dan perkhidmatan jagaan kesihatan warga emas
swasta” ertinya mana-mana premis yang di dalamnya perkhidmatan
jagaan kesihatan disediakan untuk warga emas;

“kemudahan dan perkhidmatan jagaan kesihatan warga emas
swasta berlesen” ertinya mana-mana kemudahan dan perkhidmatan
jagaan kesihatan warga emas swasta yang dilesenkan di bawah
Bahagian IV;

“Ketua Pengarah” ertinya Ketua Pengarah Kesihatan, Malaysia;

“lesen” ertinya lesen yang diberikan di bawah Bahagian IV
untuk mengendalikan suatu kemudahan dan perkhidmatan jagaan
kesihatan warga emas swasta dan “pemegang lesen” ertinya
pemegang suatu lesen yang berhubungan dengan kemudahan dan
perkhidmatan jagaan kesihatan warga emas swasta itu;

“lesen sementara” ertinya lesen sementara yang diberikan
di bawah Bahagian IV dan “pemegang lesen sementara” ertinya
pemegang suatu lesen sementara;

“Menteri” ertinya Menteri yang dipertanggungkan dengan
tanggungjawab bagi kesihatan;

“orang yang bertanggungjawab” ertinya orang yang
dipertanggungkan dengan tanggungjawab di bawah subseksyen 23(2);

“orang yang menerima jagaan” ertinya mana-mana orang yang
menerima perkhidmatan jagaan kesihatan di suatu kemudahan dan
perkhidmatan jagaan kesihatan warga emas swasta berlesen;

“pemberi jagaan” ertinya mana-mana orang, selain seorang
profesional jagaan kesihatan, yang menguruskan jagaan peribadi
mana-mana orang yang menerima jagaan;


-----

_Kemudahan dan Perkhidmatan Jagaan Kesihatan_ 7
_Warga Emas Swasta_

“perkhidmatan jagaan kesihatan” ertinya mana-mana perkhidmatan
yang dinyatakan dalam Jadual Pertama;

“pertubuhan” ertinya mana-mana pertubuhan yang didaftarkan
di bawah Akta Pertubuhan 1966 [Akta 335] atau Akta Koperasi 1993

[Akta 502];

“pertubuhan perbadanan” ertinya mana-mana badan yang
diperbadankan di bawah Akta Syarikat 2016 [Akta 777] atau
badan berkanun yang diperbadankan dan ditubuhkan di bawah
mana-mana undang-undang bertulis;

“profesional jagaan kesihatan” ertinya mana-mana orang yang
dinyatakan dalam Jadual Kedua;

“saudara” ertinya mana-mana orang yang ada pertalian darah atau
perhubungan perkahwinan atau pengangkatan di sisi undang-undang,
atau seorang penjaga di sisi undang-undang;

“standard atau kehendak” ertinya standard atau kehendak yang
ditentukan oleh Ketua Pengarah di bawah subseksyen 5(3);

“warga emas” ertinya mana-mana orang yang berumur enam
puluh tahun atau lebih.

**Ketidakpakaian**

**3. Akta ini tidak terpakai bagi—**

_(a) kemudahan dan perkhidmatan jagaan kesihatan swasta_
berlesen di bawah Akta Kemudahan dan Perkhidmatan
Jagaan Kesihatan Swasta 1998;

_(b) pusat jagaan berdaftar di bawah Akta Pusat Jagaan_
1993 [Akta 506] kecuali pusat jagaan berdaftar di bawah
Akta Pusat Jagaan 1993 yang disifatkan telah dilesenkan
di bawah Akta ini menurut seksyen 53; dan

_(c) premis yang di dalamnya seseorang individu menyediakan_
jagaan kesihatan kepada saudaranya yang ialah seorang
warga emas.


-----

8 _Rang Undang-Undang_

Bahagian II

KELULUSAN UNTUK MENYEDIAKAN DAN LESEN UNTUK
MENGENDALIKAN KEMUDAHAN DAN PERKHIDMATAN
JAGAAN KESIHATAN WARGA EMAS SWASTA

**Kelulusan dan lesen**

**4. (1) Seseorang tidak boleh menyediakan suatu kemudahan dan**
perkhidmatan jagaan kesihatan warga emas swasta bagi empat
warga emas atau lebih tanpa kelulusan di bawah subseksyen 9(1)
atau mengendalikan kemudahan dan perkhidmatan jagaan kesihatan
warga emas swasta bagi empat warga emas atau lebih tanpa lesen
di bawah Bahagian IV.

(2) Suatu permohonan untuk kelulusan atau lesen boleh dibuat
oleh dan diberikan kepada seorang individu, suatu badan berkanun,
suatu perkongsian atau suatu pertubuhan.

(3) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan—

_(a) dalam hal seorang individu—_

(i) didenda tidak melebihi tiga puluh ribu ringgit; dan

(ii) bagi kesalahan yang berterusan, didenda selanjutnya
tidak melebihi satu ribu ringgit bagi tiap-tiap hari
atau sebahagian daripada sehari selama kesalahan
itu berterusan selepas sabitan; dan

_(b) dalam hal suatu pertubuhan perbadanan, perkongsian atau_
pertubuhan—

(i) didenda tidak melebihi satu ratus ribu ringgit; dan

(ii) bagi kesalahan yang berterusan, didenda selanjutnya
tidak melebihi tiga ribu ringgit bagi tiap-tiap hari
atau sebahagian daripada sehari selama kesalahan
itu berterusan selepas sabitan.


-----

_Kemudahan dan Perkhidmatan Jagaan Kesihatan_ 9
_Warga Emas Swasta_

**Premis bagi kemudahan dan perkhidmatan jagaan kesihatan**
**warga emas swasta berlesen**

**5.** (1) Seseorang hendaklah menyediakan dan mengendalikan
suatu kemudahan dan perkhidmatan jagaan kesihatan warga emas
swasta berlesen hanya di premis yang berikut:

_(a) suatu kemudahan berkediaman;_

_(b) suatu kemudahan jagaan harian;_

_(c) apa-apa premis yang ditetapkan oleh Menteri; dan_

_(d) apa-apa premis yang menggabungkan spesifikasi_
mana-mana dua premis atau lebih dalam perenggan _(a)_
hingga _(c)._

(2) Suatu “kemudahan jagaan harian” dalam perenggan (1)(b)
ertinya suatu kemudahan tanpa tempat kediaman yang di dalamnya
kemudahan dan perkhidmatan jagaan kesihatan warga emas
disediakan selama suatu tempoh berterusan yang melebihi tiga
jam sehari sekurang-kurangnya tiga hari seminggu.

(3) Ketua Pengarah boleh menentukan standard atau kehendak
yang berlainan bagi jenis premis yang berlainan yang di dalamnya
kemudahan dan perkhidmatan jagaan kesihatan warga emas akan
disediakan.

Bahagian III

KELULUSAN

**Permohonan kelulusan**

**6.** (1) Suatu permohonan kelulusan untuk menyediakan suatu
kemudahan dan perkhidmatan jagaan kesihatan warga emas swasta
hendaklah dibuat kepada Ketua Pengarah mengikut cara yang
ditentukan oleh Ketua Pengarah.

(2) Suatu permohonan kelulusan hendaklah disertakan dengan
fi yang ditetapkan.


-----

10 _Rang Undang-Undang_

**Penolakan untuk memproses permohonan kelulusan**

**7. Ketua Pengarah boleh menolak untuk memproses suatu**
permohonan kelulusan atau boleh menghendaki supaya permohonan
itu dipinda atau dilengkapkan dan dikemukakan semula atau supaya
suatu permohonan baharu dikemukakan untuk menggantikannya
sekiranya—

_(a) permohonan itu tidak dibuat mengikut cara yang ditentukan_
oleh Ketua Pengarah; atau

_(b) pemohon tidak menunjukkan bukti bahawa dia layak dan_
sesuai untuk diberikan kelulusan.

**Perkara untuk dipertimbangkan bagi kelulusan**

**8. Jika Ketua Pengarah memutuskan untuk meneruskan dengan**
permohonan kelulusan, dalam memutuskan sama ada atau tidak untuk
memberikan kelulusan, Ketua Pengarah hendaklah menimbangkan
perkara yang berikut:

_(a) jenis premis yang di dalamnya kemudahan dan perkhidmatan_
jagaan kesihatan warga emas akan disediakan;

_(b) perkhidmatan jagaan kesihatan yang akan disediakan;_

_(c) kemudahan dan perkhidmatan jagaan kesihatan warga emas_
swasta yang telah sedia ada di dalam kawasan yang
berhubungan dengan permohonan kelulusan itu dan
akses kepadanya;

_(d) keperluan kemudahan dan perkhidmatan jagaan kesihatan_
warga emas swasta pada masa sekarang dan masa hadapan
di dalam kawasan yang berhubungan dengan permohonan
kelulusan itu; dan

_(e) apa-apa perkara lain yang difikirkan relevan oleh_
Ketua Pengarah.

**Pemberian kelulusan**

**9. (1) Setelah menimbangkan permohonan kelulusan,**
Ketua Pengarah boleh memberikan kelulusan untuk menyediakan
suatu kemudahan dan perkhidmatan jagaan kesihatan warga emas
swasta.


-----

_Kemudahan dan Perkhidmatan Jagaan Kesihatan_ 11
_Warga Emas Swasta_

(2) Kelulusan hendaklah dalam bentuk dan mengandungi
butir-butir yang ditentukan oleh Ketua Pengarah.

(3) Kelulusan adalah tertakluk kepada pembayaran fi yang
ditetapkan.

**Pemindahan atau penyerahan hak kelulusan**

**10.** (1) Pemegang kelulusan tidak boleh memindahkan atau
menyerah hak kelulusan melainkan jika kelulusan Ketua Pengarah
diperoleh terlebih dahulu.

(2) Permohonan pemindahan atau penyerahan hak suatu
kelulusan hendaklah dibuat kepada Ketua Pengarah mengikut cara
yang ditentukan oleh Ketua Pengarah dan hendaklah disertakan
dengan fi yang ditetapkan.

(3) Mana-mana pemegang kelulusan yang melanggar
subseksyen (1) melakukan suatu kesalahan dan boleh, apabila
disabitkan—

_(a) jika pemegang kelulusan ialah seorang individu, didenda_
tidak melebihi sepuluh ribu ringgit; dan

_(b) jika_ pemegang kelulusan ialah suatu pertubuhan perbadanan,
perkongsian atau pertubuhan, didenda tidak melebihi tiga
puluh ribu ringgit.

Bahagian IV

LESEN

**Permohonan lesen**

**11.** (1) Suatu permohonan lesen untuk mengendalikan kemudahan
dan perkhidmatan jagaan kesihatan warga emas swasta hendaklah
hanya dibuat oleh seorang pemegang kelulusan.

(2) Permohonan lesen hendaklah dibuat kepada Ketua Pengarah
mengikut cara yang ditentukan oleh Ketua Pengarah dalam tempoh
tiga tahun dari tarikh kelulusan diberikan berkenaan dengan


-----

12 _Rang Undang-Undang_

kemudahan dan perkhidmatan jagaan kesihatan warga emas swasta
itu yang berhubungan dengan permohonan lesen itu atau apa-apa
tempoh lanjutan yang dibenarkan oleh Ketua Pengarah.

(3) Permohonan lesen hendaklah disertakan dengan fi yang
ditetapkan.

(4) Jika tiada permohonan lesen dibuat dalam tempoh yang
dinyatakan dalam subseksyen (2) kelulusan itu hendaklah disifatkan
terbatal.

**Penolakan untuk memproses permohonan lesen**

**12. Ketua Pengarah boleh menolak untuk memproses suatu**
permohonan lesen, atau boleh menghendaki supaya permohonan itu
dipinda atau dilengkapkan dan dikemukakan semula atau supaya
suatu permohonan baharu dikemukakan untuk menggantikannya
sekiranya permohonan itu tidak dibuat mengikut cara yang
ditentukan oleh Ketua Pengarah.

**Pemeriksaan premis**

**13. (1) Jika Ketua Pengarah memutuskan untuk meneruskan**
dengan permohonan lesen, Ketua Pengarah hendaklah melantik
dua orang atau lebih untuk memeriksa premis yang di dalamnya
kemudahan dan perkhidmatan jagaan kesihatan warga emas swasta
itu akan disediakan untuk memastikan sama ada atau tidak premis
itu mematuhi standard atau kehendak.

(2) Orang yang dilantik di bawah subseksyen (1) hendaklah
mengemukakan laporan pemeriksaan itu kepada Ketua Pengarah
dengan seberapa segera yang dapat dilaksanakan.

**Pemberian lesen**

**14. (1)** Jika Ketua Pengarah berpuas hati dengan laporan
pemeriksaan di bawah subseksyen 13(2), Ketua Pengarah boleh
memberikan lesen untuk mengendalikan kemudahan dan perkhidmatan
jagaan kesihatan warga emas swasta di premis itu.


-----

_Kemudahan dan Perkhidmatan Jagaan Kesihatan_ 13
_Warga Emas Swasta_

(2) Lesen hendaklah dalam bentuk dan mengandungi butir-butir
yang ditentukan oleh Ketua Pengarah.

(3) Lesen adalah tertakluk kepada pembayaran fi yang ditetapkan.

**Lesen sementara**

**15.** (1) Walau apa pun laporan pemeriksaan premis yang
tidak memuaskan, Ketua Pengarah boleh memberikan suatu
lesen sementara sekiranya difikirkan oleh Ketua Pengarah
bahawa pemohon lesen di bawah seksyen 11 boleh menjalankan
kerja-kerja pembetulan untuk mematuhi standard atau kehendak.

(2) Lesen sementara hendaklah dalam bentuk dan mengandungi
butir-butir yang ditentukan oleh Ketua Pengarah.

(3) Lesen sementara adalah tertakluk kepada pembayaran fi
yang ditetapkan.

(4) Kerja-kerja pembetulan di bawah subseksyen (1) hendaklah
dijalankan dalam tempoh dua belas bulan dari tarikh lesen sementara
diberikan atau apa-apa tempoh lanjut yang dibenarkan oleh Ketua
Pengarah.

(5) Seseorang pemegang lesen sementara boleh pada bila-bila
masa dalam tempoh yang dinyatakan dalam subseksyen (4)
memberitahu Ketua Pengarah mengenai pematuhannya dengan
standard atau kehendak.

(6) Selepas habis tempoh dalam subseksyen (4) atau setelah
diberitahu tentang pematuhan di bawah subseksyen (5), yang
mana lebih awal, pemeriksaan premis hendaklah dijalankan untuk
membolehkan Ketua Pengarah menimbangkan semula permohonan
lesen itu.

(7) Seksyen 13 hendaklah terpakai bagi pemeriksaan premis
di bawah seksyen ini.


-----

14 _Rang Undang-Undang_

**Pertimbangan semula permohonan lesen**

**16. (1) Ketua Pengarah boleh menimbangkan semula permohonan**
lesen berdasarkan laporan pemeriksaan premis dan Ketua Pengarah
boleh setelah menimbangkan semula permohonan itu—

_(a) memberikan lesen;_

_(b) menolak permohonan itu; atau_

_(c) melanjutkan lesen sementara bagi apa-apa tempoh yang_
dibenarkan oleh Ketua Pengarah untuk membolehkan
standard atau kehendak dipatuhi.

(2) Setelah habis tempoh lanjut lesen sementara dalam
perenggan (1)(c), pemeriksaan premis hendaklah dijalankan untuk
membolehkan Ketua Pengarah selanjutnya menimbangkan semula
permohonan lesen itu.

(3) Jika Ketua Pengarah berpuas hati dengan laporan pemeriksaan
premis di bawah subseksyen (2), Ketua Pengarah boleh memberikan
lesen.

(4) Lesen hendaklah dalam bentuk dan mengandungi butir-butir
yang ditentukan oleh Ketua Pengarah.

(5) Lesen adalah tertakluk kepada pembayaran fi yang ditetapkan.

**Kesahan lesen**

**17. Lesen adalah sah bagi tempoh tiga tahun dari tarikh lesen**
itu dikeluarkan melainkan jika dibatalkan terlebih dahulu.

**Pembaharuan lesen**

**18. (1) Suatu permohonan pembaharuan lesen hendaklah dibuat**
mengikut cara yang ditentukan oleh Ketua Pengarah dan hendaklah
disertakan dengan fi yang ditetapkan.


-----

_Kemudahan dan Perkhidmatan Jagaan Kesihatan_ 15
_Warga Emas Swasta_

(2) Ketua Pengarah hendaklah menentukan tempoh lesen apabila
diperbaharui.

**Pemindahan atau penyerahan hak lesen**

**19. (1) Pemegang lesen atau pemegang lesen sementara tidak**
boleh memindahkan atau menyerah hak lesen atau lesen sementara,
melainkan jika kelulusan Ketua Pengarah diperoleh terlebih
dahulu.

(2) Permohonan pemindahan atau penyerahan hak suatu lesen
atau lesen sementara hendaklah dibuat kepada Ketua Pengarah
mengikut cara yang ditentukan oleh Ketua Pengarah dan hendaklah
disertakan dengan fi yang ditetapkan.

(3) Mana-mana pemegang lesen atau pemegang lesen sementara
yang melanggar subseksyen (1) melakukan suatu kesalahan dan
boleh, apabila disabitkan—

_(a) jika pemegang lesen atau pemegang lesen sementara ialah_
seorang individu, didenda tidak melebihi sepuluh ribu
ringgit; dan

_(b) jika_ pemegang lesen atau pemegang lesen sementara ialah
suatu pertubuhan perbadanan, perkongsian atau pertubuhan,
didenda tidak melebihi tiga puluh ribu ringgit.

Bahagian V

KEWAJIPAN PEMEGANG LESEN DAN ORANG YANG
BERTANGGUNGJAWAB

**Kewajipan pemegang lesen**

**20. Pemegang lesen hendaklah—**

_(a) memastikan bahawa profesional jagaan kesihatan yang_
diambil kerja atau diguna khidmat oleh pemegang lesen
adalah layak di bawah mana-mana undang-undang yang
mengawal selia profesionnya;


-----

16 _Rang Undang-Undang_

_(b) memastikan bahawa pemberi jagaan adalah terlatih dan_
kompeten;

_(c) memastikan bahawa penilaian orang yang menerima_
jagaan dijalankan oleh profesional jagaan kesihatan;

_(d) memastikan bahawa perkiraan telah dibuat untuk menjadikan_
tersedia profesional jagaan kesihatan di kemudahan dan
perkhidmatan jagaan kesihatan warga emas swasta;

_(e) mengemukakan laporan tahunan tentang kemudahan dan_
perkhidmatan jagaan kesihatan warga emas swasta kepada
Ketua Pengarah dalam bentuk dan mengikut cara yang
ditentukan oleh Ketua Pengarah;

_(f) memastikan bahawa kemudahan dan perkhidmatan jagaan_
kesihatan warga emas swasta diuruskan oleh seorang
orang yang bertanggungjawab; dan

_(g) melaksanakan kewajipan dan tanggungjawab lain yang_
ditentukan oleh Ketua Pengarah.

**Pernyataan dasar**

**21.** (1) Pemegang lesen hendaklah menjadikan tersedia kepada
orang yang menerima jagaan suatu pernyataan dasar bagi
kemudahan dan perkhidmatan jagaan kesihatan warga emas
swasta itu apabila orang yang menerima jagaan diterima masuk.

(2) Pernyataan dasar bagi kemudahan dan perkhidmatan jagaan
kesihatan warga emas swasta berlesen hendaklah termasuk perkara
yang berikut:

_(a) hak orang yang menerima jagaan;_

_(b) kewajipan pemegang lesen; dan_

_(c) suatu pelan dan tatacara mekanisme_ ketidakpuasan hati.

(3) Pemegang lesen hendaklah mempamerkan pernyataan dasar
di bahagian yang mudah dilihat di kemudahan dan perkhidmatan
jagaan kesihatan warga emas swasta.


-----

_Kemudahan dan Perkhidmatan Jagaan Kesihatan_ 17
_Warga Emas Swasta_

**Pelan dan tatacara mekanisme ketidakpuasan hati**

**22. Pemegang lesen hendaklah memastikan yang berikut berhubung**
dengan pelan dan tatacara mekanisme ketidakpuasan hati bagi
kemudahan dan perkhidmatan jagaan kesihatan warga emas swasta
itu:

_(a) bahawa orang yang menerima jagaan, saudaranya, mana-mana_
orang yang bertindak bagi pihak orang yang menerima
jagaan, mana-mana orang yang mempunyai hubungan
langsung dengan orang yang menerima jagaan, dan
mana-mana pekerja pemegang lesen menyedari bahawa
pelan dan tatacara mekanisme ketidakpuasan hati itu
tersedia ada;

_(b) bahawa pelan dan tatacara mekanisme ketidakpuasan hati_
itu digunakan untuk menangani apa-apa aduan daripada
orang yang menerima jagaan, saudaranya, mana-mana
orang yang bertindak bagi pihak orang yang menerima
jagaan atau mana-mana orang yang mempunyai hubungan
langsung dengan orang yang menerima jagaan; dan

_(c) bahawa pelan dan tatacara mekanisme ketidakpuasan hati_
itu memperuntukkan kehendak untuk mendokumenkan
apa-apa aduan.

**Orang yang bertanggungjawab**

**23.** (1) Orang yang bertanggungjawab bagi suatu kemudahan
dan perkhidmatan jagaan kesihatan warga emas swasta berlesen
hendaklah seorang yang mempunyai kelayakan, telah menjalani
latihan dan mempunyai pengalaman, yang ditentukan oleh Ketua
Pengarah.

(2) Orang yang bertanggungjawab hendaklah bertanggungjawab—

_(a) bagi pengurusan kemudahan dan perkhidmatan jagaan_
kesihatan warga emas swasta berlesen;

_(b) bagi penyeliaan orang yang diambil kerja atau diguna_
khidmat di kemudahan dan perkhidmatan jagaan kesihatan
warga emas swasta berlesen itu;


-----

18 _Rang Undang-Undang_

_(c) bagi memastikan bahawa perkhidmatan jagaan kesihatan_
yang disediakan kepada orang yang menerima jagaan
dijalankan oleh profesional jagaan kesihatan; dan

_(d) bagi melaksanakan kewajipan dan tanggungjawab lain_
yang ditentukan oleh Ketua Pengarah.

**Pertukaran orang yang bertanggungjawab**

**24. Pemegang lesen hendaklah memberitahu Ketua Pengarah**
mengenai apa-apa pertukaran orang yang bertanggungjawab dalam
tempoh empat belas hari dari berlakunya pertukaran itu.

**Melaporkan kejadian**

**25. Pemegang lesen atau orang yang bertanggungjawab hendaklah**
melaporkan kepada Ketua Pengarah apabila berlaku apa-apa
kejadian yang tidak dapat diramalkan atau yang tidak dijangka.

**Kecemasan**

**26. (1) Pemegang lesen hendaklah memastikan bahawa orang**
yang bertanggungjawab mempunyai akses kepada—

_(a) alamat rumah dan alamat tempat kerja dan nombor telefon_
setiap orang yang dinamakan sebagai orang yang boleh
dihubungi semasa kecemasan bagi orang yang menerima
jagaan; dan

_(b) apa-apa maklumat perubatan yang relevan yang berhubungan_
dengan orang yang menerima jagaan.

(2) Pemegang lesen hendaklah mempamerkan senarai nombor
telefon kecemasan termasuklah nombor telefon perkhidmatan
bomba dan penyelamat, perkhidmatan ambulans dan pihak polis
di bahagian yang mudah dilihat di kemudahan dan perkhidmatan
jagaan kesihatan warga emas swasta itu.

(3) Pemegang lesen hendaklah memastikan bahawa kemudahan
dan perkhidmatan jagaan kesihatan warga emas swasta itu dilengkapi


-----

_Kemudahan dan Perkhidmatan Jagaan Kesihatan_ 19
_Warga Emas Swasta_

dengan peti pertolongan kecemasan bagi rawatan kecemasan yang
hendaklah disimpan di tempat yang boleh dicapai dan selamat.

(4) Pemegang lesen hendaklah membuat perkiraan bagi latihan
untuk pemberi jagaan yang diambil kerja oleh pemegang lesen
dalam bantuan hayat asas.

**Pemberitahuan kematian**

**27. (1) Apabila orang yang menerima jagaan meninggal dunia,**
pemegang lesen atau orang yang bertanggungjawab hendaklah
memaklumkan setiap orang yang dinamakan sebagai orang yang
boleh dihubungi semasa kecemasan bagi si mati itu.

(2) Pemegang lesen atau orang yang bertanggungjawab hendaklah
meletakkan si mati di dalam kawasan yang berasingan daripada
orang yang menerima jagaan yang lain.

**Sekatan penggunaan kemudahan dan perkhidmatan jagaan**
**kesihatan warga emas swasta berlesen**

**28.** (1) Pemegang lesen tidak boleh menggunakan atau menyebabkan
atau membenarkan untuk digunakan kemudahan dan perkhidmatan
jagaan kesihatan warga emas swasta bagi apa-apa maksud selain
maksud yang berkenaan dengannya lesen itu diberikan dan maksud
yang semunasabahnya bersampingan dengannya.

(2) Pemegang lesen yang melanggar subseksyen (1) melakukan
suatu kesalahan dan boleh, apabila disabitkan—

_(a) dalam hal pemegang lesen merupakan seorang individu—_

(i) didenda tidak melebihi lima ribu ringgit; dan

(ii) bagi kesalahan yang berterusan, didenda selanjutnya
tidak melebihi lima ratus ringgit bagi tiap-tiap hari
atau sebahagian daripada sehari selama kesalahan
itu berterusan selepas sabitan; dan


-----

20 _Rang Undang-Undang_

_(b) dalam hal pemegang lesen merupakan suatu pertubuhan_
perbadanan, perkongsian atau pertubuhan—

(i) didenda tidak melebihi dua puluh ribu ringgit; dan

(ii) bagi kesalahan yang berterusan, didenda selanjutnya
tidak melebihi satu ribu lima ratus ringgit bagi
tiap-tiap hari atau sebahagian daripada sehari
selama kesalahan itu berterusan selepas sabitan.

**Larangan terhadap pembesaran atau pengubahan**

**29. (1) Melainkan jika mendapat kelulusan Ketua Pengarah**
terlebih dahulu, pemegang lesen tidak boleh membuat apa-apa
pembesaran atau pengubahan struktur atau fungsian kepada premis
kemudahan dan perkhidmatan jagaan kesihatan swasta berlesen
yang menjejaskan—

_(a) maksud yang baginya kemudahan dan perkhidmatan_
jagaan kesihatan swasta berlesen itu disediakan atau
dikendalikan;

_(b) mana-mana syarat kelulusan atau lesen; atau_

_(c) mana-mana standard atau kehendak._

(2) Permohonan bagi apa-apa pembesaran atau pengubahan
hendaklah dibuat kepada Ketua Pengarah mengikut cara yang
ditentukan oleh Ketua Pengarah dan hendaklah disertakan dengan
fi yang ditetapkan.

Bahagian VI

PEMBATALAN

**Alasan pembatalan**

**30. Ketua Pengarah boleh membatalkan kelulusan, lesen atau**
lesen sementara, atau menolak untuk membaharui lesen, sekiranya
Ketua Pengarah berpuas hati—

_(a) bahawa kelulusan, lesen atau lesen sementara, atau_
pembaharuan lesen itu telah diperoleh melalui apa-apa
kenyataan palsu atau mengelirukan;


-----

_Kemudahan dan Perkhidmatan Jagaan Kesihatan_ 21
_Warga Emas Swasta_

_(b) bahawa suatu kesalahan di bawah Akta ini atau mana-mana_
peraturan-peraturan yang dibuat di bawah Akta ini, apa-apa
kesalahan yang melibatkan fraud atau kecurangan, atau
apa-apa kesalahan lain yang boleh dihukum dengan
pemenjaraan, sama ada hukuman penjara sahaja atau
sebagai tambahan kepada atau sebagai ganti denda,
lebih daripada dua tahun, telah dilakukan oleh pemegang
kelulusan, pemegang lesen atau pemegang lesen sementara;

_(c) bahawa pemegang kelulusan, pemegang lesen atau orang_
yang bertanggungjawab tidak mematuhi apa-apa arahan
Ketua Pengarah;

_(d) bahawa pemegang lesen atau orang yang bertanggungjawab_
telah mengendalikan atau menguruskan atau dengan apa-apa
cara menggunakan kemudahan dan perkhidmatan
jagaan kesihatan warga emas swasta dengan cara yang
memudaratkan kepentingan orang yang menerima jagaan;

(e) bahawa pemegang lesen telah mengambil kerja atau
mengambil khidmat orang yang tidak layak sebagai orang
yang bertanggungjawab, profesional jagaan kesihatan
atau pemberi jagaan;

_(f) bahawa pemegang kelulusan, pemegang lesen atau_
pemegang lesen sementara telah dihukum bankrap; atau

_(g) bahawa pemegang lesen telah berhenti mengendalikan_
kemudahan dan perkhidmatan jagaan kesihatan warga
emas swasta.

**Tunjuk sebab**

**31. (1) Sebelum membatalkan kelulusan, lesen atau lesen**
sementara, Ketua Pengarah hendaklah mengeluarkan notis tunjuk
sebab tentang niatnya untuk berbuat demikian dan menghendaki
pemegang kelulusan, pemegang lesen atau pemegang lesen
sementara untuk membuat suatu representasi dalam tempoh dua
puluh satu hari, atau apa-apa tempoh lanjutan yang dibenarkan
oleh Ketua Pengarah, dari tarikh notis diterima tentang kenapa
kelulusan, lesen atau lesen sementara itu tidak boleh dibatalkan.

(2) Subseksyen (1) tidak terpakai jika alasan pembatalan adalah
yang berhubungan dengan perenggan 30(b), _(f) atau_ _(g)._


-----

22 _Rang Undang-Undang_

**Pembatalan kelulusan, dsb.**

**32.** (1) Selepas habis tempoh yang dinyatakan dalam notis tunjuk
sebab bagi membuat representasi dan selepas menimbangkan
apa-apa representasi oleh pemegang kelulusan atau pemegang
lesen, Ketua Pengarah boleh—

_(a) membatalkan kelulusan, lesen atau lesen sementara itu;_
atau

_(b) mengeluarkan amaran atau memberikan apa-apa arahan_
kepada pemegang kelulusan, pemegang lesen atau pemegang
lesen sementara, atau mengarahkan pemegang kelulusan,
pemegang lesen atau pemegang lesen sementara, untuk
membetulkan keadaan sehingga Ketua Pengarah berpuas
hati.

(2) Berkenaan dengan kelulusan, lesen atau lesen sementara
yang dibatalkan atas alasan di perenggan 30(b), (f) atau (g), adalah
mencukupi bagi Ketua Pengarah untuk memaklumkan pemegang
kelulusan, pemegang lesen atau pemegang lesen sementara itu,
mengikut mana-mana yang berkenaan, masing-masing tentang
pembatalan kelulusan, lesen atau lesen sementara itu.

**Penyerahan kelulusan, dsb.**

**33. Setelah kelulusan, lesen atau lesen sementara dibatalkan,**
pemegang kelulusan, pemegang lesen atau pemegang lesen
sementara hendaklah menyerahkan kelulusan, lesen atau lesen
sementara itu kepada Ketua Pengarah.

**Pemberhentian pengendalian**

**34. Pemegang lesen hendaklah berhenti mengendalikan kemudahan**
dan perkhidmatan jagaan kesihatan warga emas swasta jika lesen
yang berhubungan dengannya dibatalkan mulai tarikh pemegang
lesen diberitahu tentang pembatalan itu, atau dalam apa-apa
tempoh yang ditentukan oleh Ketua Pengarah.


-----

_Kemudahan dan Perkhidmatan Jagaan Kesihatan_ 23
_Warga Emas Swasta_

Bahagian VII

PENUTUPAN KEMUDAHAN DAN PERKHIDMATAN JAGAAN
KESIHATAN WARGA EMAS SWASTA

**Penutupan sukarela**

**35.** (1) Pemegang lesen yang berniat untuk menutup kemudahan
dan perkhidmatan jagaan kesihatan warga emas swasta berlesen
hendaklah, tidak lebih daripada tiga bulan sebelum penutupan
kemudahan dan perkhidmatan jagaan kesihatan warga emas swasta
berlesen itu, menyampaikan notis kepada Ketua Pengarah, orang
yang menerima jagaan, saudaranya, atau mana-mana orang yang
bertindak bagi pihak orang yang menerima jagaan, tentang niat
pemegang lesen untuk menutup kemudahan dan perkhidmatan
jagaan kesihatan warga emas swasta berlesen itu.

(2) Notis kepada Ketua Pengarah di bawah subseksyen (1)
hendaklah termasuk yang berikut:

_(a) laporan penuh yang ditentukan oleh Ketua Pengarah; dan_

_(b) suatu pelan tindakan mengenai penutupan kemudahan_
dan perkhidmatan jagaan kesihatan warga emas swasta
berlesen, termasuklah, jika kemudahan dan perkhidmatan
jagaan kesihatan warga emas swasta berlesen menyediakan
tempat tinggal, mengenai tempat tinggal orang yang
menerima jagaan.

(3) Selepas menimbangkan notis di bawah subseksyen (1),
Ketua Pengarah boleh memberikan apa-apa arahan yang
berhubungan dengan penutupan kemudahan dan perkhidmatan
jagaan kesihatan warga emas swasta berlesen itu, termasuklah
berkaitan tempat tinggal dan jagaan orang yang menerima jagaan,
dan rekod orang yang menerima jagaan.

(4) Mana-mana orang yang melanggar subseksyen (1),
memberikan notis yang tidak menepati subseksyen (2) atau
melanggar apa-apa arahan di bawah subseksyen (3), melakukan
suatu kesalahan dan apabila disabitkan, boleh—

_(a) dalam hal seorang individu, didenda tidak melebihi_
lima belas ribu ringgit; dan


-----

24 _Rang Undang-Undang_

_(b) dalam hal suatu pertubuhan perbadanan, perkongsian_
atau pertubuhan, didenda tidak melebihi lima puluh ribu
ringgit.

**Penutupan berikutan pembatalan lesen**

**36. (1) Pemegang lesen hendaklah, dalam tempoh yang ditentukan**
oleh Ketua Pengarah, selepas diberitahu tentang keputusan oleh
Ketua Pengarah untuk membatalkan lesennya—

_(a) menyampaikan notis tentang pembatalan itu kepada orang_
yang menerima jagaan, saudaranya atau mana-mana
orang yang bertindak bagi pihak orang yang menerima
jagaan;

_(b) menyampaikan kepada Ketua Pengarah laporan penuh_
yang ditentukan oleh Ketua Pengarah; dan

_(c) menyampaikan kepada Ketua Pengarah suatu pelan tindakan_
mengenai penutupan kemudahan dan perkhidmatan jagaan
kesihatan warga emas swasta berlesen, termasuklah, jika
kemudahan dan perkhidmatan jagaan kesihatan warga
emas swasta berlesen menyediakan tempat tinggal,
mengenai tempat tinggal orang yang menerima jagaan.

(2) Selepas menimbangkan laporan penuh di bawah
perenggan (1)(b) dan pelan tindakan di bawah perenggan (1)(c),
Ketua Pengarah boleh memberikan apa-apa arahan yang berhubungan
dengan penutupan kemudahan dan perkhidmatan jagaan kesihatan
warga emas swasta berlesen itu, termasuklah berkaitan tempat
tinggal dan jagaan orang yang menerima jagaan, dan rekod orang
yang menerima jagaan.

(3) Mana-mana orang yang melanggar subseksyen (1) atau
apa-apa arahan di bawah subseksyen (2), melakukan suatu kesalahan
dan apabila disabitkan, boleh—

_(a) dalam hal seorang individu, didenda tidak melebihi tiga_
puluh ribu ringgit; dan

_(b) dalam hal suatu pertubuhan perbadanan, perkongsian_
atau pertubuhan, didenda tidak melebihi satu ratus ribu
ringgit.


-----

_Kemudahan dan Perkhidmatan Jagaan Kesihatan_ 25
_Warga Emas Swasta_

**Penutupan kemudahan dan perkhidmatan jagaan kesihatan**
**warga emas swasta tidak berlesen**

**37. (1) Ketua Pengarah boleh mengarahkan mana-mana orang**
yang menyediakan atau mengendalikan apa-apa kemudahan dan
perkhidmatan jagaan kesihatan warga emas swasta yang melanggar
seksyen 4, sama ada atau tidak pendakwaan telah dimulakan
berkenaan dengan pelanggaran itu, untuk menutup kemudahan
dan perkhidmatan jagaan kesihatan warga emas swasta itu.

(2) Ketua Pengarah boleh memberikan apa-apa arahan yang
difikirkan perlu oleh Ketua Pengarah yang berhubungan dengan
penutupan itu.

(3) Apa-apa kos yang dilakukan yang berhubungan dengan
penutupan kemudahan dan perkhidmatan jagaan kesihatan warga
emas swasta tidak berlesen di bawah subseksyen (1) hendaklah
ditanggung oleh orang yang menyediakan atau mengendalikan
kemudahan dan perkhidmatan jagaan kesihatan itu dan dianggap
sebagai hutang yang kena dibayar kepada Kerajaan.

Bahagian VIII

PENGUATKUASAAN

**Kuasa penguatkuasaan**

**38.** Ketua Pengarah dan mana-mana Inspektor yang dilantik
di bawah subseksyen 87(1) Akta Kemudahan dan Perkhidmatan
Jagaan Kesihatan Swasta 1998 hendaklah menjalankan kuasa
penguatkuasaan di bawah Akta ini.

**Kuasa penyiasatan**

**39.** Ketua Pengarah dan mana-mana Inspektor hendaklah mempunyai
segala kuasa yang perlu untuk menjalankan penyiasatan di bawah
Akta ini mengikut Kanun Tatacara Jenayah [Akta 593].


-----

26 _Rang Undang-Undang_

**Pemeriksaan kemudahan dan perkhidmatan jagaan kesihatan**
**warga emas swasta**

**40. Ketua Pengarah dan mana-mana Inspektor boleh memasuki**
dan memeriksa mana-mana kemudahan dan perkhidmatan jagaan
kesihatan warga emas swasta berlesen untuk memastikan bahawa
kemudahan dan perkhidmatan jagaan kesihatan warga emas
swasta itu digunakan bagi maksud yang berkenaan dengannya
lesen itu diberikan, dan syarat lesen itu, peruntukan Akta ini dan
peraturan-peraturan yang dibuat di bawah Akta ini, dipatuhi.

**Pemulaan dan penjalanan pendakwaan**

**41.** (1) Tiada pendakwaan boleh dimulakan bagi mana-mana
kesalahan di bawah Akta ini tanpa keizinan bertulis Pendakwa
Raya.

(2) Mana-mana pegawai yang diberi kuasa secara bertulis oleh
Pendakwa Raya boleh menjalankan pendakwaan bagi mana-mana
kesalahan di bawah Akta ini.

Bahagian IX

AM

**Selain warga emas boleh diterima masuk**

**42. Pemegang lesen boleh menerima masuk orang yang berumur**
di bawah enam puluh tahun sebagai orang yang menerima jagaan
ke kemudahan dan perkhidmatan jagaan kesihatan warga emas
berlesen dan penerimaan masuk itu hendaklah berdasarkan kriteria
yang ditetapkan oleh Menteri selepas berunding dengan Menteri
yang dipertanggungkan dengan tanggungjawab bagi Akta Pusat
Jagaan 1993.

**Daftar**

**43. (1) Ketua Pengarah hendaklah menyenggarakan suatu Daftar**
mengenai semua kemudahan dan perkhidmatan jagaan kesihatan
warga emas swasta berlesen dalam kedua-dua bentuk fizikal dan
elektronik dalam bentuk dan mengikut cara yang ditentukan oleh
Ketua Pengarah.


-----

_Kemudahan dan Perkhidmatan Jagaan Kesihatan_ 27
_Warga Emas Swasta_

(2) Mana-mana orang boleh, apabila membayar fi yang
ditetapkan, memeriksa dan membuat salinan atau cabutan butiran
daripada Daftar.

**Garis panduan dan arahan**

**44. Ketua Pengarah boleh mengeluarkan garis panduan dan arahan**
yang difikirkan perlu atau suai manfaat oleh Ketua Pengarah bagi
pelaksanaan yang wajar Akta ini.

**Pewakilan kuasa**

**45.** (1) Ketua Pengarah boleh mewakilkan apa-apa kuasa atau
kewajipan Ketua Pengarah, selain kuasa di bawah seksyen 44,
kepada mana-mana pegawai di bawah kawalan, arahan dan
penyeliaan Ketua Pengarah tertakluk kepada syarat, batasan atau
sekatan yang difikirkan patut oleh Ketua Pengarah.

(2) Pewakilan di bawah seksyen ini tidak menghalang
Ketua Pengarah sendiri daripada melaksanakan atau menjalankan
pada bila-bila masa mana-mana kuasa atau kewajipan yang
diwakilkan itu.

**Rayuan**

**46.** (1) Jika mana-mana orang terkilan dengan apa-apa arahan
atau apa-apa keputusan yang dibuat oleh Ketua Pengarah atau
mana-mana orang yang kepadanya kuasa atau kewajipan Ketua
Pengarah telah diwakilkan, orang itu boleh merayu kepada Menteri,
dalam tempoh tiga puluh hari atau apa-apa tempoh lanjut yang
dibenarkan oleh Menteri dari tarikh arahan atau keputusan yang
dirayu itu dibuat.

(2) Menteri boleh mengesahkan, mengakas atau mengubah
apa-apa arahan atau keputusan yang dirayu itu.

(3) Menteri boleh membuat peraturan-peraturan untuk menetapkan
tatacara rayuan.


-----

28 _Rang Undang-Undang_

**Kuasa untuk mengecualikan**

**47. Menteri boleh, melalui perintah yang disiarkan dalam Warta,**
mengecualikan mana-mana kemudahan dan perkhidmatan jagaan
kesihatan warga emas swasta daripada pemakaian mana-mana
peruntukan Akta ini.

**Kuasa untuk meminda Jadual**

**48.** Menteri boleh, melalui perintah yang disiarkan dalam Warta,
meminda mana-mana Jadual bagi Akta ini.

**Kuasa untuk membuat peraturan-peraturan**

**49.** (1) Menteri boleh membuat peraturan-peraturan yang perlu
atau suai manfaat bagi pelaksanaan yang wajar Akta ini.

(2) Peraturan-peraturan yang dibuat di bawah Akta ini boleh
menetapkan apa-apa tindakan atau peninggalan dalam pelanggaran
peraturan-peraturan menjadi suatu kesalahan dan boleh menetapkan
denda:

_(a) dalam hal pemegang lesen yang merupakan seorang individu,_
tidak melebihi sepuluh ribu ringgit dan bagi kesalahan
yang berterusan, didenda selanjutnya tidak melebihi satu
ribu ringgit bagi tiap-tiap hari atau sebahagian daripada
sehari selama kesalahan itu berterusan selepas sabitan;
dan

_(b) dalam hal pemegang lesen yang merupakan suatu_
pertubuhan perbadanan, perkongsian atau pertubuhan,
tidak melebihi dua puluh ribu ringgit dan bagi kesalahan
yang berterusan, didenda selanjutnya tidak melebihi lima
ribu ringgit bagi tiap-tiap hari atau sebahagian daripada
sehari selama kesalahan itu berterusan selepas sabitan.

**Penalti am**

**50.** (1) Seseorang yang melanggar mana-mana peruntukan Akta
ini atau apa-apa peraturan-peraturan yang dibuat di bawah Akta
ini yang baginya tiada diperuntukkan peruntukan yang nyata yang
menjadikan pelanggarannya suatu kesalahan melakukan suatu
kesalahan.


-----

_Kemudahan dan Perkhidmatan Jagaan Kesihatan_ 29
_Warga Emas Swasta_

(2) Mana-mana orang yang melakukan kesalahan di bawah
Akta ini atau apa-apa peraturan-peraturan yang dibuat di bawah
Akta ini yang baginya tiada diperuntukkan hukuman yang nyata
hendaklah, apabila disabitkan, boleh—

_(a) dalam hal seorang individu—_

(i) didenda tidak melebihi lima ribu ringgit; dan

(ii) bagi kesalahan yang berterusan, didenda selanjutnya
tidak melebihi lima ratus ringgit bagi tiap-tiap hari
atau sebahagian daripada sehari selama kesalahan
itu berterusan selepas sabitan; dan

_(b) dalam hal suatu pertubuhan perbadanan, perkongsian atau_
pertubuhan—

(i) didenda tidak melebihi dua puluh ribu ringgit; dan

(ii) bagi kesalahan yang berterusan, didenda selanjutnya
tidak melebihi satu ribu lima ratus ringgit bagi
tiap-tiap hari atau sebahagian daripada sehari
selama kesalahan itu berterusan selepas sabitan.

**Kesalahan oleh pertubuhan perbadanan, perkongsian atau**
**pertubuhan**

**51.** (1) Sekiranya sesuatu pertubuhan perbadanan, perkongsian
atau pertubuhan melakukan suatu kesalahan di bawah Akta ini
atau apa-apa peraturan-peraturan yang dibuat di bawah Akta ini,
seseorang yang pada masa perlakuan kesalahan itu ialah seorang
pengarah, ketua pegawai eksekutif, ketua pegawai operasi, pengurus,
setiausaha atau pegawai lain yang seumpamanya dalam pertubuhan
perbadanan, perkongsian atau pertubuhan itu atau yang berupa
bertindak atas mana-mana sifat sedemikian atau yang dengan
apa-apa cara atau pada apa-apa takat bertanggungjawab bagi
pengurusan apa-apa hal ehwal pertubuhan perbadanan, perkongsian
atau pertubuhan itu atau yang membantu dalam pengurusan
sedemikian—

_(a) boleh dituduh secara berasingan atau bersesama dalam_
prosiding yang sama bersekali dengan pertubuhan
perbadanan, perkongsian atau pertubuhan itu; dan


-----

30 _Rang Undang-Undang_

_(b) sekiranya pertubuhan perbadanan, perkongsian atau_
pertubuhan itu didapati bersalah melakukan kesalahan
itu, hendaklah disifatkan bersalah atas kesalahan itu
melainkan jika, dengan mengambil kira jenis fungsinya
atas sifat itu dan segala hal keadaan, dia membuktikan—

(i) bahawa kesalahan itu telah dilakukan tanpa
pengetahuannya, persetujuannya atau pembiarannya;
dan

(ii) bahawa dia telah mengambil segala langkah
berjaga-jaga yang munasabah dan telah menjalankan
segala usaha yang wajar untuk mengelakkan
perlakuan kesalahan itu.

(2) Bilamana mana-mana ejen atau pekerja semasa
menjalankan pekerjaannya melakukan atau meninggalkan sesuatu
perbuatan yang dilakukan atau ditinggalkan oleh prinsipal atau
majikannya akan menjadi suatu kesalahan terhadap Akta ini atau
apa-apa peraturan-peraturan yang dibuat di bawah Akta ini, ejen
atau pekerja itu hendaklah bersalah melakukan kesalahan, dan
subseksyen (3) hendaklah terpakai bagi prinsipal atau majikannya.

(3) Sekiranya mana-mana orang yang akan bertanggungan
di bawah Akta ini atau apa-apa peraturan-peraturan yang dibuat
di bawah Akta ini kepada apa-apa hukuman atau penalti untuk apa-apa
tindakan, peninggalan, kecuaian atau keingkaran, dia hendaklah
bertanggungan kepada hukuman atau penalti yang sama untuk
setiap tindakan, peninggalan, kecuaian atau keingkaran mana-mana
pekerja atau ejennya, atau pekerja ejen itu, sekiranya tindakan,
peninggalan, kecuaian atau keingkaran itu telah dilakukan—

_(a) oleh pekerjanya dalam menjalankan pekerjaannya;_

_(b) oleh ejen yang bertindak bagi pihak orang itu; atau_

_(c) oleh pekerja ejen itu dalam menjalankan pekerjaan yang_
baginya dia diambil kerja oleh ejen itu atau sebaliknya
bagi pihak ejen yang bertindak bagi pihak orang itu.


-----

_Kemudahan dan Perkhidmatan Jagaan Kesihatan_ 31
_Warga Emas Swasta_

**Pengkompaunan kesalahan**

**52.** (1) Menteri boleh, dengan kelulusan Pendakwa Raya, membuat
peraturan-peraturan untuk menetapkan—

_(a) mana-mana kesalahan di bawah Akta ini dan apa-apa_
peraturan-peraturan yang dibuat di bawah Akta yang
boleh dikompaun;

_(b) kriteria bagi mengkompaun kesalahan; dan_

_(c) kaedah dan tatacara bagi mengkompaun kesalahan._

(2) Ketua Pengarah boleh, dengan keizinan bertulis Pendakwa
Raya, mengkompaun mana-mana kesalahan yang dilakukan
oleh mana-mana orang di bawah Akta ini atau apa-apa
peraturan-peraturan yang dibuat di bawah Akta ini dan ditetapkan
sebagai suatu kesalahan boleh dikompaun dengan membuat suatu
tawaran bertulis kepada orang yang disyaki telah melakukan
kesalahan itu untuk mengkompaun kesalahan itu apabila dibayar
kepada Ketua Pengarah suatu jumlah wang yang tidak melebihi
lima puluh peratus amaun denda maksimum bagi kesalahan itu
dalam masa yang dinyatakan dalam tawaran bertulisnya.

(3) Suatu tawaran di bawah subseksyen (2) boleh dibuat pada
bila-bila masa selepas kesalahan itu dilakukan tetapi sebelum
apa-apa pendakwaan baginya dimulakan.

(4) Sekiranya amaun yang dinyatakan dalam tawaran itu
tidak dibayar dalam tempoh yang dinyatakan dalam tawaran itu
atau dalam apa-apa masa lanjutan yang dibenarkan oleh Ketua
Pengarah, pendakwaan bagi kesalahan itu boleh dimulakan pada
bila-bila masa selepas itu terhadap orang yang kepadanya tawaran
itu dibuat.

(5) Sekiranya suatu kesalahan telah dikompaun di bawah
seksyen ini, tiada pendakwaan boleh dimulakan berkenaan dengan
kesalahan itu terhadap orang yang kepadanya tawaran untuk
mengkompaun itu dibuat, dan mana-mana dokumen atau benda
yang disita berkaitan kesalahan itu boleh dilepaskan oleh Ketua
Pengarah, tertakluk kepada apa-apa syarat yang difikirkan patut
oleh Ketua Pengarah.


-----

32 _Rang Undang-Undang_

**Kecualian dan peralihan**

**53.** (1) Pada tarikh permulaan kuat kuasa Akta ini, pusat jagaan
yang berdaftar di bawah Akta Pusat Jagaan 1993 yang menyediakan
jagaan kepada empat warga emas atau lebih hendaklah disifatkan
telah dilesenkan di bawah Akta ini sehingga lima tahun dari tarikh
permulaan kuat kuasa Akta ini atau apa-apa tempoh selanjutnya
yang dibenarkan oleh Ketua Pengarah.

(2) Pengendali pusat jagaan di bawah subseksyen (1) hendaklah
memohon kelulusan dan lesen di bawah Akta ini dalam tempoh
lima tahun, atau tempoh selanjutnya yang dibenarkan oleh Ketua
Pengarah mengikut subseksyen (1).

(3) Sementara keputusan untuk memberikan kelulusan dan lesen
kepada pusat jagaan di bawah subseksyen (2) dibuat, pusat jagaan
itu hendaklah terus disifatkan telah dilesenkan di bawah Akta ini.

(4) Apa-apa keputusan, perintah, rayuan, arahan, siasatan,
perbicaraan dan prosiding yang telah dibuat, diambil atau dimulakan
di bawah Akta Pusat Jagaan 1993 berhubung dengan pusat
jagaan di bawah subseksyen (1) sebaik sebelum tarikh permulaan
kuat kuasa Akta ini hendaklah diteruskan atau dimuktamadkan
di bawah dan mengikut peruntukan Akta Pusat Jagaan 1993.

Jadual Pertama

[Seksyen 2 dan 48]

PERKHIDMATAN JAGAAN KESIHATAN

1. Perkhidmatan oleh profesional jagaan kesihatan dan separa profesional
jagaan kesihatan

2. Perkhidmatan untuk penyaringan, diagnosis, atau rawatan orang yang
menghidap, atau dipercayai menghidap, apa-apa penyakit, kecederaan atau
kehilangan upaya minda atau badan

3. Perkhidmatan untuk mengubati atau mengurangkan apa-apa keadaan tidak
normal tubuh manusia dengan penggunaan apa-apa perkakas, kelengkapan,
alat atau peranti, atau apa-apa teknologi perubatan lain

4. Perkhidmatan bagi maksud pencegahan atau penggalakan kesihatan

5. Perkhidmatan perlindungan, pengawasan dan pemulihan

6. Penginapan bagi maksud apa-apa perkhidmatan jagaan kesihatan


-----

_Kemudahan dan Perkhidmatan Jagaan Kesihatan_ 33
_Warga Emas Swasta_

Jadual Kedua

[Seksyen 2 dan 48]

PROFESIONAL JAGAAN KESIHATAN

1. Pengamal perubatan yang berdaftar di bawah Akta Perubatan 1971

[Akta 50]

2. Pengamal pergigian yang berdaftar di bawah Akta Pergigian 1971

[Akta 51]

3. Optometris yang berdaftar di bawah Akta Optik 1991 [Akta 469]

4. Ahli farmasi yang berdaftar di bawah Akta Pendaftaran Farmasi 1951

[Akta 371]

5. Pengamal kesihatan bersekutu yang berdaftar di bawah Akta Profesion
Kesihatan Bersekutu 2016 [Akta 774]

6. Jururawat yang berdaftar di bawah Akta Jururawat 1950 [Akta 14]

7. Pembantu perubatan yang berdaftar di bawah Akta Pembantu Perubatan
(Pendaftaran) 1977 [Akta 180]

HURAIAN

Akta Kemudahan dan Perkhidmatan Jagaan Kesihatan Warga Emas Swasta 2017
yang dicadangkan (“Akta yang dicadangkan”) bertujuan untuk mengadakan
peruntukan bagi pengawalseliaan kemudahan dan perkhidmatan jagaan kesihatan
warga emas swasta dan perkara berkaitan.

Bahagian I

2. Bahagian I memperkatakan perkara permulaan.

_Fasal 1 mengandungi tajuk ringkas Akta yang dicadangkan dan peruntukan_
mengenai tarikh permulaan kuat kuasa Akta yang dicadangkan.

_Fasal 2 mengandungi takrif perkataan dan ungkapan tertentu yang digunakan_
dalam Akta yang dicadangkan.

_Fasal 3 mengandungi peruntukan mengenai ketidakpakaian Akta yang_
dicadangkan.


-----

34 _Rang Undang-Undang_

Bahagian II

3. Bahagian II bertujuan untuk mengadakan peruntukan bagi kelulusan untuk
menyediakan kemudahan dan perkhidmatan jagaan kesihatan warga emas
swasta dan lesen untuk mengendalikan kemudahan dan perkhidmatan jagaan
kesihatan warga emas swasta.

_Fasal 4 bertujuan untuk memberikan Ketua Pengarah Kesihatan kuasa untuk_
memberikan kelulusan untuk menyediakan dan lesen untuk mengendalikan
kemudahan dan perkhidmatan jagaan kesihatan warga emas swasta.

_Fasal 5 bertujuan untuk menyatakan premis yang di dalamnya kemudahan_
dan perkhidmatan jagaan kesihatan warga emas swasta boleh disediakan dan
dikendalikan.

Bahagian III

4. Bahagian III memperkatakan perkara yang berhubungan dengan permohonan
kelulusan untuk menyediakan kemudahan dan perkhidmatan jagaan kesihatan
warga emas swasta.

_Fasal 6_ mengandungi peruntukan mengenai tatacara bagi permohonan
kelulusan.

_Fasal 7 menyatakan alasan yang berdasarkannya Ketua Pengarah Kesihatan_
boleh menolak untuk memproses permohonan kelulusan.

_Fasal 8 memperkatakan perkara untuk dipertimbangkan sebelum kelulusan_
diberikan.

_Fasal 9 mengadakan peruntukan bagi pemberian kelulusan._

_Fasal 10 memperkatakan pemindahan atau penyerahan hak kelulusan._

Bahagian IV

5. Bahagian IV memperkatakan perkara yang berhubungan dengan permohonan
lesen untuk mengendalikan kemudahan dan perkhidmatan jagaan kesihatan
warga emas swasta.

_Fasal 11_ mengandungi peruntukan mengenai tatacara permohonan lesen.

_Fasal 12 menyatakan alasan yang berdasarkannya Ketua Pengarah Kesihatan_
boleh menolak untuk memproses permohonan lesen.

_Fasal 13 mengadakan peruntukan bagi pemeriksaan premis sebelum pemberian_
lesen.

_Fasal 14 mengadakan peruntukan bagi pemberian lesen._


-----

_Kemudahan dan Perkhidmatan Jagaan Kesihatan_ 35
_Warga Emas Swasta_

_Fasal 15 memperkatakan lesen sementara yang diberikan untuk membolehkan_
kerja-kerja pembetulan dijalankan.

_Fasal 16 membenarkan Ketua Pengarah Kesihatan untuk menimbangkan_
semula permohonan lesen oleh pemegang lesen sementara berdasarkan laporan
pemeriksaan yang dijalankan menurut _fasal 13._

_Fasal 17 memperuntukkan bahawa kesahan lesen hendaklah bagi tempoh_
tiga tahun.

Suatu lesen boleh dibaharui di bawah _fasal 18._

_Fasal 19 memperkatakan pemindahan atau penyerahan hak lesen._

Bahagian V

6. Bahagian V menyatakan kewajipan pemegang lesen dan orang yang
bertanggungjawab.

_Fasal 20_ dan 23 menyatakan kewajipan pemegang lesen dan orang yang
bertanggungjawab masing-masing. Orang yang bertanggungjawab dilantik oleh
pemegang lesen untuk menguruskan suatu kemudahan dan perkhidmatan jagaan
kesihatan warga emas swasta.

_Fasal 21 memperkatakan_ pernyataan dasar sementara fasal 22 memperkatakan
pelan dan tatacara mekanisme ketidakpuasan hati bagi suatu kemudahan dan
perkhidmatan jagaan kesihatan warga emas swasta.

_Fasal 24 menghendaki pemegang lesen untuk memberitahu Ketua Pengarah_
Kesihatan tentang apa-apa pertukaran orang yang bertanggungjawab.

Di bawah _fasal 25 pemegang lesen atau orang yang bertanggungjawab_
hendaklah melaporkan kepada Ketua Pengarah Kesihatan apa-apa kejadian yang
tidak dapat diramalkan atau yang tidak dijangka sementara di bawah _fasal 27_
pemegang lesen atau orang yang bertanggungjawab hendaklah memberitahu
kematian mana-mana orang yang menerima jagaan kepada orang yang boleh
dihubungi semasa kecemasan bagi si mati.

_Fasal 26 memperkatakan persediaan bagi menghadapi situasi kecemasan_
di suatu kemudahan dan perkhidmatan jagaan kesihatan warga emas swasta
berlesen.

_Fasal 28_ menyatakan sekatan penggunaan kemudahan dan perkhidmatan
jagaan kesihatan warga emas swasta berlesen.

_Fasal 29 memperkatakan larangan mengenai pembesaran atau pengubahan_
struktur atau fungsian mana-mana premis kemudahan atau perkhidmatan jagaan
kesihatan warga emas swasta berlesen.


-----

36 _Rang Undang-Undang_

Bahagian VI

7. Bahagian VI memperkatakan pembatalan kelulusan, lesen atau lesen
sementara. Alasan bagi pembatalan dinyatakan dalam _fasal 30. Tatacara bagi_
pembatalan dinyatakan dalam fasal 31 dan 32. Setelah pembatalan, kelulusan,
lesen atau lesen sementara yang telah dibatalkan hendaklah diserahkan kepada
Ketua Pengarah Kesihatan di bawah _fasal 33._ _Fasal 34 memperkatakan_
pemberhentian pengendalian kemudahan dan perkhidmatan jagaan kesihatan
warga emas swasta yang lesennya telah dibatalkan.

Bahagian VII

8. Bahagian VII memperkatakan penutupan kemudahan dan perkhidmatan
jagaan kesihatan warga emas swasta.

_Fasal 35_ bertujuan untuk mengawal selia penutupan sukarela suatu
kemudahan dan perkhidmatan jagaan kesihatan warga emas swasta berlesen
oleh pemegang lesennya.

_Fasal 36 bertujuan untuk mengawal selia penutupan kemudahan dan_
perkhidmatan jagaan kesihatan warga emas swasta berlesen berikutan pembatalan
lesen yang berhubungan dengan kemudahan dan perkhidmatan jagaan kesihatan
warga emas swasta itu.

_Fasal 37 bertujuan untuk memberikan Ketua Pengarah Kesihatan kuasa_
untuk mengarahkan mana-mana orang yang melanggar fasal 4 untuk menutup
kemudahan dan perkhidmatan jagaan kesihatan warga emas swasta yang tidak
berlesen.

Bahagian VIII

9. Bahagian VIII memperkatakan kuasa penguatkuasaan.

_Fasal 38 memberikan kuasa penguatkuasaan di bawah Akta yang dicadangkan_
kepada Ketua Pengarah Kesihatan dan mana-mana Inspektor yang dilantik
di bawah Akta Kemudahan dan Perkhidmatan Jagaan Kesihatan Swasta 1998

[Akta 586] termasuklah kuasa untuk menjalankan penyiasatan dan pemeriksaan
kemudahan dan perkhidmatan jagaan kesihatan warga emas swasta yang
dinyatakan dalam _fasal 39_ dan 40.

_Fasal 41 memperuntukkan bahawa pendakwaan bagi suatu kesalahan_
di bawah Akta yang dicadangkan hendaklah dimulakan hanya dengan keizinan
bertulis Pendakwa Raya.

Bahagian IX

10. Bahagian IX memperkatakan peruntukan am.


-----

_Kemudahan dan Perkhidmatan Jagaan Kesihatan_ 37
_Warga Emas Swasta_

_Fasal 42 membenarkan pemegang lesen untuk menerima masuk selain warga_
emas sebagai orang yang menerima jagaan di kemudahan dan perkhidmatan
jagaan kesihatan warga emas swasta pemegang lesen itu.

_Fasal 43 menghendaki Ketua Pengarah Kesihatan untuk menyenggara suatu_
Daftar bagi kemudahan dan perkhidmatan jagaan kesihatan warga emas swasta
berlesen.

_Fasal 44 memberi Ketua Pengarah Kesihatan kuasa untuk mengeluarkan garis_
panduan dan arahan yang perlu atau suai manfaat bagi maksud melaksanakan
peruntukan Akta yang dicadangkan.

_Fasal 45 mengadakan peruntukan bagi perwakilan kuasa Ketua Pengarah_
Kesihatan kepada mana-mana pegawai di bawah kawalan, arahan dan penyeliaan
Ketua Pengarah Kesihatan.

_Fasal 46_ mengadakan peruntukan bagi rayuan kepada Menteri oleh orang
yang terkilan.

_Fasal 47 memberi Menteri kuasa untuk mengecualikan mana-mana_
kemudahan dan perkhidmatan jagaan kesihatan warga emas swasta daripada
pemakaian mana-mana peruntukan Akta yang dicadangkan.

Kuasa Menteri untuk meminda Jadual diperuntukkan dalam _fasal 48._

Menteri diberikan kuasa untuk membuat peraturan-peraturan bagi pelaksanaan
yang wajar Akta yang dicadangkan dalam _fasal 49._

_Fasal 50_ mengadakan peruntukan bagi penalti am.

_Fasal 51_ mengadakan peruntukan bagi kesalahan yang dilakukan oleh
pertubuhan perbadanan, perkongsian atau pertubuhan.

_Fasal 52_ mengadakan peruntukan bagi pengkompaunan kesalahan.

_Fasal 53 mengadakan peruntukan bagi kecualian dan peralihan._

Jadual Pertama menyenaraikan perkhidmatan jagaan kesihatan.

Jadual Kedua menyenaraikan profesional jagaan kesihatan.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)2970]


-----

