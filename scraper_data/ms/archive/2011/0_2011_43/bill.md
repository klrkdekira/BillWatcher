---
Year: 2011
Bill: D.R.44/2011 - Rang Undang-Undang Pembayaran dan Adjudikasi Industri Pembinaan 2011 (Lulus)
Title: D.R.44/2011 - Rang Undang-Undang Pembayaran dan Adjudikasi Industri Pembinaan 2011 (Lulus)
Download URL: https://www.parlimen.gov.my/files/billindex/pdf/2011/DR442011.pdf
URL: https://www.parlimen.gov.my/files/billindex/pdf/2011/DR442011.pdf
---
---
Reading:
D.R.44/2011
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:02/04/2012
Dibentang Oleh:Y.B. Dato Yong Khoon Seng, Timbalan Menteri Kerja Raya
---

_Pembayaran dan Adjudikasi Industri Pembinaan_

**D.R. 44/2011**

AKTA PEMBAYARAN DAN ADJUDIKASI
INDUSTRI PEMBINAAN 2011

SUSUNAN FASAL

BAHAGIAN I

PERMULAAN

_Fasal_

1. Tajuk ringkas dan permulaan kuat kuasa

2. Pemakaian

3. Ketidakpakaian

4. Tafsiran

BAHAGIAN II

ADJUDIKASI PERTIKAIAN PEMBAYARAN

5. Tuntutan pembayaran

6. Respons pembayaran

7. Hak untuk merujukkan pertikaian kepada adjudikasi

8. Pemulaan adjudikasi

9. Tuntutan adjudikasi

10. Respons adjudikasi

11. Jawapan adjudikasi

12. Adjudikasi dan keputusan

13. Kesan keputusan adjudikasi

14. Penyatuan prosiding adjudikasi

15. Keputusan adjudikasi yang diperoleh secara tidak wajar

16. Penggantungan keputusan adjudikasi

17. Penarikan balik dan permulaan semula prosiding adjudikasi

18. Kos prosiding adjudikasi

19. Fi dan perbelanjaan adjudikator, dsb.

20. Kerahsiaan adjudikasi


-----

_Rang Undang-Undang_

BAHAGIAN III

ADJUDIKATOR

_Fasal_

21. Pelantikan adjudikator

22. Pelantikan adjudikator oleh pihak-pihak

23. Pelantikan adjudikator oleh Pengarah PTSKL

24. Kewajipan dan obligasi adjudikator

25. Kuasa adjudikator

26. Kuasa adjudikator tidak terjejas oleh ketidakpatuhan

27. Bidang kuasa adjudikator

BAHAGIAN IV

PENGUATKUASAAN KEPUTUSAN ADJUDIKASI

28. Penguatkuasaan keputusan adjudikasi sebagai penghakiman

29. Penggantungan atau pengurangan kadar kemajuan pelaksanaan

30. Pembayaran langsung daripada prinsipal

31. Penjalanan serentak remedi

BAHAGIAN V

PIHAK BERKUASA ADJUDIKASI

32. Fungsi PTSKL

33. Arahan dasar

BAHAGIAN VI

AM

34. Kekebalan adjudikator dan PTSKL

35. Larangan pembayaran bersyarat

36. Peruntukan ingkar jika tiada terma pembayaran

37. Hubungan antara adjudikasi dengan proses penyelesaian pertikaian lain


-----

_Pembayaran dan Adjudikasi Industri Pembinaan_

BAHAGIAN VII

PELBAGAI

_Fasal_

38. Penyampaian notis dan dokumen

39. Peraturan-peraturan

40. Pengecualian

41. Kecualian


-----

_Rang Undang-Undang_


-----

_Pembayaran dan Adjudikasi Industri Pembinaan_ 5

RANG UNDANG-UNDANG

_b e r n a m a_

Suatu Akta untuk memudahkan pembayaran yang tetap dan tepat
pada masanya, untuk mengadakan peruntukan bagi suatu mekanisme
bagi penyelesaian pertikaian yang cepat melalui adjudikasi, untuk
mengadakan peruntukan bagi remedi untuk mendapatkan bayaran
dalam industri pembinaan dan untuk mengadakan peruntukan bagi
perkara-perkara yang berkaitan dan bersampingan dengannya.

[ ]

**DIPERBUAT** oleh Parlimen Malaysia seperti yang berikut:

BAHAGIAN I

PERMULAAN

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Pembayaran dan**
Adjudikasi Industri Pembinaan 2011.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._


-----

6 _Rang Undang-Undang_

**Pemakaian**

**2. Akta ini terpakai bagi setiap kontrak pembinaan yang dibuat**
secara bertulis yang berhubungan dengan kerja pembinaan yang
dijalankan sepenuhnya atau sebahagiannya di dalam wilayah Malaysia
termasuk kontrak pembinaan yang dibuat oleh Kerajaan.

**Ketidakpakaian**

**3.** Akta ini tidak terpakai bagi kontrak pembinaan yang dibuat
oleh seorang orang sebenar bagi apa-apa kerja pembinaan
berkenaan dengan mana-mana bangunan yang tingginya kurang
daripada empat tingkat dan yang keseluruhannya diniatkan untuk
didudukinya.

**Tafsiran**

**4. Dalam Akta ini, melainkan jika konteksnya menghendaki**
makna yang lain—

“adjudikator” ertinya seseorang individu yang dilantik untuk
mengadjudikasi suatu pertikaian di bawah Akta ini;

“bayaran” ertinya bayaran bagi kerja yang telah dilaksanakan atau
perkhidmatan yang diberikan di bawah terma kontrak pembinaan
yang nyata;

“hari bekerja” ertinya suatu hari kalendar tetapi tidak termasuk
hujung minggu dan cuti am yang terpakai bagi Negeri atau Wilayah
Persekutuan di mana tapak itu terletak;

“keputusan adjudikasi” ertinya keputusan yang dibuat oleh
adjudikator di bawah subseksyen 12(2);

“Kerajaan” ertinya Kerajaan Persekutuan atau Kerajaan Negeri;

“kerja pembinaan” ertinya pembinaan, penyambungan,
pemasangan, pembaikan, penyenggaraan, pembaharuan, pemindahan,
pengubahsuaian, pengubahan, perombakan atau perobohan—

_(a) mana-mana bangunan, binaan, bangunan besar, struktur,_
dinding, pagar atau cerobong, sama ada dibina
keseluruhannya atau sebahagiannya di atas atau di bawah
paras bumi;


-----

_Pembayaran dan Adjudikasi Industri Pembinaan_ 7

_(b) mana-mana jalan, kerja pelabuhan, landasan kereta api,_
talian kabel, terusan atau padang terbang;

_(c) apa-apa kerja saliran, pengairan atau kawalan sungai;_

_(d) apa-apa kerja elektrik, mekanikal, air, gas, minyak,_
petrokimia atau telekomunikasi; atau

_(e)_ mana-mana jambatan, jejambat, empangan, takungan, kerja
tanah, talian paip, salur najis, akueduk, pembetung, pemacu,
syaf, terowong atau kerja-kerja penebusgunaan,

dan termasuklah—

(A) apa-apa kerja yang menjadi bahagian yang penting,
atau adalah persediaan atau sementara bagi kerja yang
diperihalkan dalam perenggan (a) hingga (e), termasuklah
pembersihan tapak, penyelidikan dan pembaikan tanah,
pemindahan tanah, penggalian, peletakan batu asas,
pemulihan tapak dan lanskap; dan

(B) pemerolehan bahan binaan, kelengkapan atau pekerja,
yang semestinya diperlukan bagi mana-mana kerja yang
diperihalkan dalam perenggan _(a) hingga_ _(e);_

“kontrak kerja pembinaan” ertinya suatu kontrak untuk menjalankan
kerja pembinaan;

“kontrak pembinaan” ertinya suatu kontrak kerja pembinaan
atau kontrak rundingan pembinaan;

“kontrak rundingan pembinaan” ertinya suatu kontrak untuk
menjalankan perkhidmatan rundingan berhubung dengan kerja
pembinaan dan termasuk kajian perancangan dan kebolehlaksanaan,
kerja kesenibinaan, kejuruteraan, pengukuran bahan, hiasan luaran
dan dalaman, lanskap dan perkhidmatan pengurusan projek;

“Mahkamah Tinggi” ertinya Mahkamah Tinggi di Malaya atau
Mahkamah Tinggi di Sabah dan Sarawak, mengikut mana-mana
yang berkenaan;

“Menteri” ertinya Menteri yang dipertanggungkan dengan
tangggungjawab bagi kerja raya;

“pentadbir kontrak” ertinya seorang arkitek, jurutera, pegawai
penyelia atau orang lain tidak kira bagaimana jua sekalipun
dipanggil yang mentadbir kontrak kerja pembinaan;


-----

8 _Rang Undang-Undang_

“pihak yang menuntut” ertinya sesesorang pihak yang terkilan dalam
kontrak pembinaan yang memulakan prosiding adjudikasi;

“pihak yang tidak dibayar” ertinya pihak yang menuntut
pembayaran sejumlah wang yang tidak dibayar sepenuhnya atau
sebahagiannya di bawah suatu kontrak pembinaan;

“pihak yang tidak membayar” ertinya suatu pihak yang
terhadapnya suatu tuntutan pembayaran dibuat menurut suatu
kontrak pembinaan;

“prinsipal” ertinya suatu pihak yang telah berkontrak dengan
dan bertanggungan untuk membuat pembayaran kepada pihak yang
satu lagi yang selepas itu pihak yang satu lagi itu berkontrak
dengan dan bertanggungan untuk membuat pembayaran kepada
orang selanjutnya dalam suatu rantaian kontrak pembinaan;

“prosiding adjudikasi” ertinya proses adjudikasi di bawah Akta
ini;

“PTSKL” ertinya Pusat Timbang Tara Serantau Kuala
Lumpur;

“responden” ertinya orang yang padanya notis adjudikasi dan
tuntutan adjudikasi telah disampaikan;

“tapak” ertinya tempat di mana kerja pembinaan terletak sama
ada di darat atau di luar pesisir.

BAHAGIAN II

ADJUDIKASI PERTIKAIAN PEMBAYARAN

**Tuntutan pembayaran**

**5. (1) Pihak yang tidak dibayar boleh menyampaikan suatu**
tuntutan pembayaran kepada pihak yang tidak membayar bagi
bayaran menurut suatu kontrak pembinaan.

(2) Tuntutan pembayaran itu hendaklah secara bertulis dan
hendaklah termasuk—

_(a) amaun yang dituntut dan tarikh habis tempoh bagi_
pembayaran amaun yang dituntut itu;


-----

_Pembayaran dan Adjudikasi Industri Pembinaan_ 9

_(b) butir untuk mengenal pasti kausa tindakan termasuk_
peruntukan dalam kontrak pembinaan yang dengannya
bayaran itu adalah berhubungan;

_(c) perihalan tentang kerja atau perkhidmatan yang dengannya_
bayaran itu adalah berhubungan; dan

_(d) pernyataan bahawa ia dibuat di bawah Akta ini._

**Respons pembayaran**

**6. (1) Pihak yang tidak membayar yang mengakui tuntutan**
pembayaran yang disampaikan kepadanya hendaklah menyampaikan
suatu respons pembayaran kepada pihak yang tidak dibayar
berserta dengan keseluruhan amaun yang dituntut atau apa-apa
amaun yang diakuinya.

(2) Pihak yang tidak membayar yang mempertikaikan amaun
yang dituntut dalam tuntutan pembayaran, sama ada keseluruhannya
atau sebahagiannya, hendaklah menyampaikan suatu respons
pembayaran secara bertulis kepada pihak yang tidak dibayar itu
dengan menyatakan amaun yang dipertikaikan dan sebab bagi
pertikaian itu.

(3) Suatu respons pembayaran yang dikeluarkan di bawah
subseksyen (1) atau (2) hendaklah disampaikan kepada pihak yang
tidak dibayar dalam masa sepuluh hari bekerja dari penerimaan
tuntutan pembayaran.

(4) Pihak yang tidak membayar yang tidak memberikan respons
kepada tuntutan pembayaran dengan cara yang diperuntukkan di
bawah seksyen ini disifatkan telah mempertikaikan keseluruhan
tuntutan pembayaran itu.

**Hak untuk merujukkan pertikaian kepada adjudikasi**

**7. (1) Suatu pihak yang tidak membayar atau pihak yang tidak**
dibayar boleh merujukkan suatu pertikaian yang berbangkit
daripada tuntutan pembayaran yang dibuat di bawah seksyen 5
kepada adjudikasi.


-----

10 _Rang Undang-Undang_

(2) Hak untuk merujukkan pertikaian kepada adjudikasi hanya
boleh dijalankan selepas tamat tempoh untuk menyampaikan
respons pembayaran sebagaimana yang dinyatakan di bawah
subseksyen 6(3).

(3) Suatu pertikaian yang dirujukkan kepada adjudikasi di
bawah Akta ini adalah tertakluk kepada Akta Had Masa 1953

[Akta 254], Ordinan Had Masa Sabah [Bab 72] atau Ordinan Had
Masa Sarawak [Bab 49] mengikut mana-mana yang berkenaan.

**Pemulaan adjudikasi**

**8.** (1) Pihak yang menuntut boleh memulakan prosiding adjudikasi
dengan menyampaikan suatu notis bertulis tentang adjudikasi
yang mengandungi sifat dan perihalan pertikaian dan remedi
yang diminta berserta dengan apa-apa dokumen sokongan kepada
responden.

(2) Apabila responden menerima notis adjudikasi itu, adjudikator
hendaklah dilantik mengikut cara yang diperihalkan dalam
seksyen 21.

(3) Sesuatu pihak kepada prosiding adjudikasi boleh mewakili
dirinya sendiri atau diwakili oleh mana-mana wakil yang dilantik
oleh pihak itu.

**Tuntutan adjudikasi**

**9. (1) Pihak yang menuntut hendaklah, dalam masa sepuluh hari**
bekerja dari penerimaan pelantikan itu diterima oleh adjudikator
di bawah subseksyen 22(2) atau 23(2), menyampaikan suatu
tuntutan adjudikasi bertulis yang mengandungi sifat dan perihalan
pertikaian itu dan remedi yang diminta berserta dengan apa-apa
dokumen sokongan kepada responden.

(2) Pihak yang menuntut hendaklah memberi adjudikator suatu
salinan tuntutan adjudikasi berserta dengan apa-apa dokumen
sokongan dalam masa yang dinyatakan di bawah subseksyen (1).


-----

_Pembayaran dan Adjudikasi Industri Pembinaan_ 11

**Respons adjudikasi**

**10. (1) Responden hendaklah, dalam masa sepuluh hari dari**
penerimaan tuntutan adjudikasi di bawah subseksyen 9(1),
menyampaikan respons adjudikasi bertulis yang hendaklah menjawab
tuntutan adjudikasi itu berserta dengan apa-apa dokumen sokongan
kepada pihak yang menuntut.

(2) Responden hendaklah memberi adjudikator salinan respons
adjudikasi itu berserta dengan apa-apa dokumen sokongan dalam
masa yang dinyatakan di bawah subseksyen (1).

(3) Jika responden tidak menyampaikan apa-apa respons
adjudikasi, pihak yang menuntut boleh meneruskan adjudikasi itu
selepas tamat masa yang dinyatakan di bawah subseksyen (1).

**Jawapan adjudikasi**

**11. (1) Pihak yang menuntut boleh, dalam masa lima hari bekerja**
dari penerimaan respons adjudikasi, menyampaikan suatu jawapan
bertulis kepada respons adjudikasi itu berserta dengan dokumen
sokongan kepada responden.

(2) Pihak yang menuntut hendaklah memberi adjudikator salinan
jawapan adjudikasi berserta dengan apa-apa dokumen sokongan
dalam masa yang dinyatakan di bawah subseksyen (1).

**Adjudikasi dan keputusan**

**12. (1) Adjudikator hendaklah menjalankan adjudikasi mengikut**
cara yang difikirkannya sesuai dengan kuasa yang diberikan di
bawah seksyen 25.

(2) Tertakluk kepada subseksyen 19(5), adjudikator hendaklah
memutuskan pertikaian dan memberikan keputusan adjudikasi
dalam masa—

_(a) empat puluh lima hari bekerja dari penyampaian respons_
adjudikasi atau jawapan kepada respons adjudikasi,
mengikut mana-mana yang terkemudian;


-----

12 _Rang Undang-Undang_

_(b) empat puluh lima hari bekerja dari tamatnya tempoh yang_
ditetapkan bagi penyampaian respons adjudikasi jika
tiada respons adjudikasi diterima; atau

_(c)_ apa-apa masa lanjut yang dipersetujui oleh pihak-pihak.

(3) Suatu keputusan adjudikasi yang tidak dibuat dalam tempoh
yang dinyatakan dalam subseksyen (2) adalah tidak sah.

(4) Keputusan adjudikasi hendaklah dibuat secara bertulis dan
hendaklah mengandungi sebab-sebab bagi keputusan itu melainkan
jika kehendak bagi sebab-sebab itu diketepikan oleh pihak-pihak
itu.

(5) Keputusan adjudikasi itu hendaklah juga menentukan amaun
teradjudikasi dan masa dan cara amaun teradjudikasi itu kena
dibayar.

(6) Adjudikator hendaklah menyampaikan suatu salinan
keputusan adjudikasi, termasuk mana-mana keputusan adjudikasi
yang dibetulkan yang dibuat di bawah subseksyen (7), kepada
pihak-pihak dan Pengarah PTSKL.

(7) Adjudikator boleh pada bila-bila masa membetulkan apa-apa
kesilapan pengiraan atau kesilapan taipan atas inisiatif adjudikator
sendiri atau atas permintaan mana-mana pihak.

(8) Penguatkuasaan keputusan adjudikasi tidaklah terjejas dalam
apa-apa cara dengan permintaan untuk pembetulan di bawah
subseksyen (7) dan apa-apa pembetulan yang dibuat hendaklah
disifatkan berkuat kuasa dari tarikh keputusan adjudikasi yang
asal.

(9) Akta Keterangan 1950 [Akta 56] tidak terpakai bagi prosiding
adjudikasi di bawah Akta ini.

**Kesan keputusan adjudikasi**

**13. Keputusan adjudikasi adalah mengikat melainkan jika—**

_(a)_ ia diketepikan oleh Mahkamah Tinggi atas apa-apa alasan
yang disebut dalam seksyen 15;


-----

_Pembayaran dan Adjudikasi Industri Pembinaan_ 13

_(b)_ hal perkara keputusan itu diselesaikan melalui suatu
perjanjian bertulis antara pihak-pihak; atau

_(c) pertikaian itu telah diputuskan secara muktamad oleh_
timbang tara atau mahkamah.

**Penyatuan prosiding adjudikasi**

**14.** Jika dua prosiding adjudikasi atau lebih berkenaan dengan
hal perkara yang sama yang sedang diadjudikasikan di hadapan
adjudikator yang sama, adjudikator boleh, dengan persetujuan
semua pihak dalam prosiding adjudikasi itu, menyatukan dan
mengadjudikasikan perkara-perkara itu dalam prosiding yang
sama.

**Keputusan adjudikasi yang diperoleh secara tidak wajar**

**15. Suatu pihak yang terkilan boleh memohon kepada Mahkamah**
Tinggi untuk mengetepikan keputusan adjudikasi atas satu atau
lebih daripada alasan-alasan yang berikut:

_(a) keputusan adjudikasi telah diperoleh secara tidak wajar_
melalui fraud atau suapan;

_(b) terdapat penafian keadilan asasi;_

_(c) adjudikator tidak bertindak dengan bebas atau saksama;_
atau

_(d) adjudikator telah bertindak melampaui bidang_
kuasanya.

**Penggantungan keputusan adjudikasi**

**16. (1) Suatu pihak boleh memohon kepada Mahkamah Tinggi**
bagi suatu penggantungan keputusan adjudikasi dalam hal keadaan
yang berikut:

_(a) suatu permohonan untuk mengetepikan keputusan adjudikasi_
di bawah seksyen 15 telah dibuat; atau

_(b) hal perkara keputusan adjudikasi sedang menunggu penentuan_
muktamad oleh timbang tara atau mahkamah.


-----

14 _Rang Undang-Undang_

(2) Mahkamah Tinggi boleh membenarkan penggantungan
keputusan adjudikasi atau memerintahkan amaun teradjudikasi atau
sebahagian daripadanya untuk didepositkan dengan Pengarah PTSKL
atau membuat apa-apa perintah yang difikirkannya patut.

**Penarikan balik dan permulaan semula prosiding adjudikasi**

**17.** (1) Pihak yang menuntut boleh pada bila-bila masa menarik
balik tuntutan adjudikasi dengan menyampaikan suatu notis penarikan
balik secara bertulis kepada responden dan adjudikator.

(2) Pihak yang menuntut hendaklah menanggung kos yang
berbangkit daripada penarikan balik prosiding adjudikasi itu
melainkan jika adjudikator memerintahkan selainnya.

(3) Pihak yang menuntut yang telah menarik balik tuntutan
adjudikasi bebas untuk memulakan semula adjudikasi tentang hal
perkara yang sama dengan menyampaikan suatu notis adjudikasi
yang baru mengikut seksyen 8.

(4) Jika seseorang adjudikator mati, meletakkan jawatan atau
tidak berupaya oleh sebab sakit atau apa-apa sebab lain untuk
menyelesaikan prosiding adjudikasi—

_(a) prosiding adjudikasi itu berakhir dan pihak-pihak itu adalah_
bebas untuk memulakan semula prosiding adjudikasi
yang baru; atau

_(b) prosiding adjudikasi itu boleh diteruskan oleh adjudikator_
baru yang dilantik oleh pihak-pihak itu dan prosiding
adjudikasi itu hendaklah diteruskan seolah-olah tiada
pertukaran adjudikator.

**Kos prosiding adjudikasi**

**18.** (1) Adjudikator, dalam membuat keputusan adjudikasi berhubung
dengan kos prosiding adjudikasi hendaklah memerintahkan kos
supaya mengikut keadaan dan hendaklah menetapkan kuantum
kos yang perlu dibayar itu.

(2) Subseksyen (1) hendaklah mengatasi mana-mana perjanjian
yang dibuat oleh pihak-pihak sebelum permulaan prosiding
adjudikasi yang dengannya satu pihak bersetuju untuk membayar
kos pihak yang satu lagi atau menanggung fi dan perbelanjaan
adjudikator.


-----

_Pembayaran dan Adjudikasi Industri Pembinaan_ 15

**Fi dan perbelanjaan adjudikator, dsb.**

**19. (1) Pihak-pihak dan adjudikator adalah bebas untuk bersetuju**
mengenai terma pelantikan adjudikator dan fi yang hendak dibayar
kepada adjudikator.

(2) Jika pihak-pihak dan adjudikator tidak bersetuju dengan
terma pelantikan dan fi adjudikator, terma pelantikan dan fi
standard PTSKL bagi adjudikator adalah terpakai.

(3) Pihak-pihak kepada adjudikasi adalah bertanggungan
bersesama dan berasingan untuk membayar fi dan perbelanjaan
adjudikator dan adjudikator boleh mendapatkan balik fi dan
perbelanjaan yang kena dibayar itu sebagai hutang.

(4) Pihak-pihak itu hendaklah menyumbang dan mendeposit
dengan Pengarah PTSKL suatu perkadaran fi yang munasabah
dalam bahagian yang sama rata sebagaimana yang diarahkan oleh
adjudikator terlebih dahulu sebagai jaminan.

(5) Sebelum memberikan keputusan adjudikasi kepada pihakpihak, adjudikator boleh menghendaki bayaran penuh fi dan
perbelanjaan untuk didepositkan dengan Pengarah PTSKL.

(6) Seseorang adjudikator tidak berhak kepada apa-apa fi atau
perbelanjaan yang berhubungan dengan adjudikasi jika adjudikator
gagal untuk memutuskan pertikaian dalam tempoh yang dinyatakan
di bawah subseksyen 12(2) kecuali apabila kelewatan dalam
membuat keputusan itu disebabkan kegagalan pihak-pihak untuk
mendepositkan bayaran penuh fi dan perbelanjaan dengan Pengarah
PTSKL di bawah subseksyen (5).

**Kerahsiaan adjudikasi**

**20. Adjudikator dan mana-mana pihak kepada pertikaian itu tidak**
boleh menzahirkan apa-apa pernyataan, pengakuan atau dokumen
yang dibuat atau dikemukakan bagi maksud adjudikasi kepada
orang lain kecuali—

_(a) dengan persetujuan pihak yang satu lagi;_

_(b) setakat yang maklumat itu telah berada dalam domain_
awam;


-----

16 _Rang Undang-Undang_

_(c) setakat yang penzahiran itu adalah perlu bagi maksud_
penguatkuasaan keputusan adjudikasi atau mana-mana
prosiding dalam timbang tara atau mahkamah; atau

_(d) setakat yang penzahiran itu dikehendaki bagi apa-apa_
maksud di bawah Akta ini atau selainnya dikehendaki
dalam mana-mana undang-undang bertulis.

BAHAGIAN III

ADJUDIKATOR

**Pelantikan adjudikator**

**21. Seseorang adjudikator boleh dilantik dengan cara yang**
berikut:

_(a) melalui persetujuan pihak-pihak dalam pertikaian dalam_
masa sepuluh hari bekerja dari penyampaian notis
adjudikasi oleh pihak yang menuntut; atau

_(b) oleh Pengarah PTSKL—_

(i) atas permintaan mana-mana satu pihak dalam
pertikaian jika tiada persetujuan pihak-pihak di
bawah perenggan _(a); atau_

(ii) atas permintaan pihak-pihak dalam pertikaian.

**Pelantikan adjudikator oleh pihak-pihak**

**22. (1) Pihak yang menuntut hendaklah memberitahu adjudikator**
yang hendak dilantik di bawah perenggan 21(a) secara bertulis
dan memberikannya suatu salinan notis adjudikasi.

(2) Adjudikator hendaklah mencadangkan dan merundingkan
terma pelantikannya termasuk fi yang kena dibayar dengan
pihak-pihak itu dan hendaklah dalam masa sepuluh hari bekerja
dari tarikh dia diberitahu tentang pelantikannya, menunjukkan
penerimaannya dan terma pelantikannya.

(3) Jika adjudikator menolak pelantikannya atau tidak menunjukkan
penerimaan pelantikannya dalam tempoh yang dinyatakan dalam
subseksyen (2), pihak-pihak itu boleh terus melantik adjudikator
yang lain dengan cara yang diperuntukkan di bawah seksyen 21.


-----

_Pembayaran dan Adjudikasi Industri Pembinaan_ 17

**Pelantikan adjudikator oleh Pengarah PTSKL**

**23. (1) Pengarah PTSKL hendaklah melantik seorang adjudikator**
di bawah perenggan 21(b) dalam masa lima hari bekerja apabila
diterima suatu permintaan dan hendaklah memberitahu pihak-pihak
itu dan adjudikator secara bertulis.

(2) Adjudikator hendaklah mencadangkan dan merundingkan
terma pelantikannya termasuk fi yang kena dibayar dengan
pihak-pihak itu dan hendaklah dalam masa sepuluh hari bekerja
dari tarikh dia diberitahu tentang pelantikannya, menunjukkan
penerimaannya dan terma pelantikannya.

(3) Jika adjudikator itu menolak pelantikannya atau tidak
menunjukkan penerimaan pelantikannya dalam tempoh yang
dinyatakan dalam subseksyen (2)—

_(a) pihak-pihak itu boleh bersetuju untuk melantik seorang_
adjudikator yang lain mengikut cara yang diperuntukkan
di bawah perenggan 21(a); atau

_(b) Pengarah PTSKL boleh terus melantik seorang adjudikator_
yang lain mengikut cara yang diperuntukkan di bawah
perenggan 21(b).

**Kewajipan dan obligasi adjudikator**

**24. Adjudikator hendaklah pada masa penerimaan pelantikan**
sebagai adjudikator membuat suatu perisytiharan secara bertulis
bahawa–

_(a) tidak terdapat percanggahan kepentingan berkenaan dengan_
pelantikannya;

_(b) dia hendaklah bertindak dengan bebas, saksama dan tepat_
pada masanya dan mengelakkan daripada melakukan
perbelanjaan yang tidak perlu;

_(c) dia hendaklah mematuhi prinsip keadilan asasi; dan_

_(d) tidak terdapat apa-apa hal keadaan yang berkemungkinan_
menimbulkan keraguan yang boleh diwajarkan berkenaan
dengan kesaksamaan dan kebebasan adjudikator itu.


-----

18 _Rang Undang-Undang_

**Kuasa adjudikator**

**25. Adjudikator hendaklah mempunyai kuasa untuk—**

_(a) menentukan tatacara dalam menjalankan prosiding adjudikasi_
termasuklah mengehadkan pengemukaan dokumen oleh
pihak-pihak itu;

_(b) memerintahkan penzahiran dan pengemukaan dokumen;_

_(c) menetapkan tarikh akhir bagi pengemukaan dokumen;_

_(d) menggunakan pengetahuannya dan kepakarannya_
sendiri;

_(e) melantik pakar bebas untuk menyiasat dan melaporkan_
tentang perkara khusus dengan persetujuan pihakpihak;

_(f) memanggil mesyuarat dengan pihak-pihak itu;_

_(g) mengadakan apa-apa pendengaran dan mengehadkan masa_
pendengaran itu;

_(h) menjalankan pemeriksaan tapak, kerja, bahan atau barang-_
barang yang berhubungan dengan pertikaian itu termasuk
pendedahan apa-apa kerja yang telah dilaksanakan;

_(i) mengambil inisiatif untuk membuat penyiasatan secara_
aktif bagi menentukan fakta dan undang-undang yang
dikehendaki bagi keputusan itu;

_(j) mengeluarkan apa-apa arahan yang perlu atau suai_
manfaat;

(k) memerintahkan supaya interogatori untuk dijawab;

_(l) memerintahkan supaya apa-apa keterangan diberikan_
dengan sumpah;

_(m) mengkaji semula dan menyemak mana-mana perakuan_
yang dikeluarkan atau yang hendak dikeluarkan menurut
kontrak kerja pembinaan, keputusan, arahan, pandangan
atau penilaian pihak-pihak atau pentadbir kontrak yang
berkaitan dengan pertikaian itu;

_(n) memutuskan atau mengisytiharkan mengenai apa-apa_
perkara walaupun tiada perakuan dikeluarkan berkenaan
dengan perkara itu;


-----

_Pembayaran dan Adjudikasi Industri Pembinaan_ 19

_(o) mengawardkan kos pembiayaan dan faedahnya; dan_

_(p) melanjutkan apa-apa had masa yang dikenakan ke atas_
pihak-pihak di bawah Akta ini sebagaimana yang
semunasabahnya dikehendaki.

**Kuasa adjudikator tidak terjejas oleh ketidakpatuhan**

**26. (1) Tertakluk kepada subseksyen (2), ketidakpatuhan oleh**
pihak-pihak dengan peruntukan Akta ini sama ada berkenaan
dengan had masa, bentuk atau kandungan atau dalam apa-apa
perkara lain hendaklah dikira sebagai suatu ketidakteraturan dan
tidak menidaksahkan kuasa adjudikator untuk mengadjudikasi
pertikaian atau membatalkan prosiding adjudikasi atau keputusan
adjudikasi.

(2) Adjudikator boleh atas alasan terdapat ketidakpatuhan
berkenaan dengan prosiding adjudikasi atau dokumen yang
dikemukakan dalam prosiding adjudikasi—

_(a) mengetepikan prosiding adjudikasi itu secara keseluruhannya_
atau sebahagiannya;

_(b) membuat apa-apa perintah yang berkaitan dengan prosiding_
adjudikasi sebagaimana yang disifatkan patut oleh
adjudikator itu; atau

_(c)_ membenarkan pindaan dibuat pada dokumen yang
dikemukakan dalam prosiding adjudikasi.

**Bidang kuasa adjudikator**

**27. (1) Tertakluk kepada subseksyen (2),** bidang kuasa adjudikator
berhubung dengan apa-apa pertikaian adalah terhad kepada perkara
yang dirujukkan kepada adjudikasi oleh pihak-pihak menurut
seksyen 5 dan 6.

(2) Pihak-pihak kepada adjudikasi boleh pada bila-bila masa
melalui persetujuan secara bertulis melanjutkan bidang kuasa
adjudikator untuk membuat keputusan mengenai apa-apa perkara
lain yang tidak dirujuk kepada adjudikator menurut seksyen 5
dan 6.


-----

20 _Rang Undang-Undang_

(3) Walau apa pun cabaran bidang kuasa, adjudikator boleh
dengan budi bicaranya meneruskan dan menyiapkan prosiding
adjudikasi tanpa menjejaskan hak mana-mana pihak untuk
memohon mengetepikan keputusan adjudikasi di bawah seksyen 15
atau untuk membantah permohonan untuk menguatkuasakan
keputusan adjudikasi di bawah subseksyen 28(1).

BAHAGIAN IV

PENGUATKUASAAN KEPUTUSAN ADJUDIKASI

**Penguatkuasaan keputusan adjudikasi sebagai penghakiman**

**28. (1) Sesuatu pihak boleh menguatkuasakan suatu keputusan**
adjudikasi dengan memohon kepada Mahkamah Tinggi bagi suatu
perintah untuk menguatkuasakan keputusan adjudikasi seolaholah keputusan adjudikasi itu adalah penghakiman atau perintah
Mahkamah Tinggi.

(2) Mahkamah Tinggi boleh membuat suatu perintah berkenaan
dengan keputusan adjudikasi sama ada secara keseluruhan atau
sebahagian dan boleh membuat suatu perintah berkenaan dengan
faedah bagi amaun teradjudikasi yang kena dibayar.

(3) Perintah yang dibuat di bawah subseksyen (2) boleh
dilaksanakan mengikut kaedah-kaedah mengenai pelaksanaan
perintah atau penghakiman Mahkamah Tinggi.

**Penggantungan atau pengurangan kadar kemajuan**
**pelaksanaan**

**29. (1) Suatu pihak boleh menggantung pelaksanaan atau**
mengurangkan kadar kemajuan pelaksanaan mana-mana kerja
pembinaan atau perkhidmatan rundingan pembinaan di bawah suatu
kontrak pembinaan jika amaun teradjudikasi menurut keputusan
adjudikasi tidak dibayar sepenuhnya atau sebahagiannya selepas
penerimaan keputusan adjudikasi di bawah subseksyen 12(6).

(2) Pihak yang berhasrat untuk menggantung pelaksanaan
atau mengurangkan kadar kemajuan pelaksanaan itu di bawah
subseksyen (1) hendaklah memberikan notis bertulis tentang
niat untuk menggantung pelaksanaan atau mengurangkan kadar


-----

_Pembayaran dan Adjudikasi Industri Pembinaan_ 21

kemajuan pelaksanaan kepada pihak yang satu lagi jika amaun
teradjudikasi itu tidak dibayar dalam masa empat belas hari
kalendar dari tarikh penerimaan notis itu.

(3) Pihak yang berhasrat untuk menggantung pelaksanaan atau
mengurangkan kadar kemajuan pelaksanaan di bawah subseksyen (1)
hendaklah mempunyai hak untuk menggantung pelaksanaan atau
mengurangkan kadar kemajuan pelaksanaan mana-mana kerja
pembinaan atau perkhidmatan rundingan pembinaan di bawah
suatu kontrak pembinaan apabila tamat empat belas hari kalendar
penyampaian notis yang diberikan di bawah subseksyen (2).

(4) Pihak yang menjalankan haknya di bawah subseksyen (3)—

_(a) tidaklah melanggar kontrak;_

_(b) berhak untuk mendapat masa lanjutan yang adil dan_
munasabah untuk menyelesaikan obligasinya di bawah
kontrak;

_(c) berhak untuk mendapatkan balik apa-apa kerugian atau_
perbelanjaan yang dilakukan akibat daripada penggantungan
atau pengurangan kadar kemajuan pelaksanaan daripada
pihak yang satu lagi; dan

_(d) hendaklah memulakan semula pelaksanaan atau kadar_
kemajuan pelaksanaan kerja pembinaan atau perkhidmatan
rundingan pembinaan di bawah suatu kontrak pembinaan
mengikut kontrak itu dalam masa sepuluh hari bekerja
selepas dibayar amaun teradjudikasi atau suatu amaun
yang ditentukan oleh timbang tara atau mahkamah
menurut subseksyen 37(1).

**Pembayaran langsung daripada prinsipal**

**30.** (1) Jika sesuatu pihak yang terhadapnya suatu keputusan
adjudikasi dibuat tidak membayar amaun teradjudikasi itu, pihak
yang memperoleh keputusan adjudikasi yang berpihak kepadanya
boleh membuat suatu permintaan bertulis bagi bayaran amaun
teradjudikasi itu secara langsung daripada prinsipal pihak yang
terhadapnya keputusan adjudikasi dibuat.

(2) Apabila diterima permintaan bertulis di bawah subseksyen (1),
prinsipal hendaklah menyampaikan suatu notis secara bertulis
kepada pihak yang terhadapnya keputusan adjudikasi dibuat bagi


-----

22 _Rang Undang-Undang_

menunjukkan bukti pembayaran dan menyatakan bahawa bayaran
langsung akan dibuat selepas tamat sepuluh hari bekerja daripada
penyampaian notis itu.

(3) Jika tiada bukti pembayaran diminta di bawah subseksyen (2),
prinsipal hendaklah membayar amaun teradjudikasi kepada
pihak yang memperoleh keputusan adjudikasi yang berpihak
kepadanya.

(4) Prinsipal boleh mendapatkan balik amaun yang dibayar
di bawah subseksyen (3) sebagai hutang atau tolak amaun itu
daripada apa-apa wang yang terhutang atau kena dibayar oleh
prinsipal kepada pihak yang terhadapnya keputusan adjudikasi
dibuat.

(5) Seksyen ini hanya boleh digunakan jika wang itu terhutang
atau kena dibayar oleh prinsipal kepada pihak yang terhadapnya
keputusan adjudikasi dibuat pada masa penerimaan permintaan
di bawah subseksyen (1).

**Penjalanan serentak remedi**

**31. (1) Melainkan jika suatu penggantungan diberikan di bawah**
seksyen 16, suatu pihak yang memperoleh keputusan adjudikasi
yang berpihak kepadanya boleh menjalankan apa-apa atau semua
remedi yang diperuntukkan dalam Akta ini secara serentak bagi
menguatkuasakan keputusan adjudikasi itu.

(2) Remedi yang diperuntukkan oleh Akta ini tidaklah menjejaskan
hak dan remedi lain yang sedia ada dalam kontrak pembinaan
atau mana-mana undang-undang bertulis, termasuk apa-apa penalti
yang diperuntukkan di bawah mana-mana undang bertulis.

BAHAGIAN V

PIHAK BERKUASA ADJUDIKASI

**Fungsi PTSKL**

**32.** PTSKL hendaklah menjadi pihak berkuasa adjudikasi dan
bertanggungjawab bagi yang berikut:

_(a) menetapkan piawaian kewibawaan dan kriteria seseorang_
adjudikator;


-----

_Pembayaran dan Adjudikasi Industri Pembinaan_ 23

_(b) menentukan terma pelantikan yang standard seseorang_
adjudikator dan fi bagi perkhidmatan seseorang
adjudikator;

_(c) sokongan pentadbiran bagi penjalanan adjudikasi di bawah_
Akta ini; dan

_(d) apa-apa fungsi yang dikehendaki bagi penjalanan cekap_
adjudikasi di bawah Akta ini.

**Arahan dasar**

**33. (1) Dalam menjalankan fungsinya di bawah seksyen 32,**
PTSKL hendaklah mendapatkan arahan dasar daripada Menteri
yang dipertanggungkan dengan tanggungjawab bagi hal ehwal
undang-undang.

(2) Menteri yang dipertanggungkan dengan tanggungjawab bagi
hal ehwal undang-undang hendaklah berunding dengan Menteri
sebelum membuat apa-apa arahan dasar tentang fungsi PTSKL
di bawah seksyen 32.

BAHAGIAN VI

AM

**Kekebalan adjudikator dan PTSKL**

**34. (1) Tiada tindakan atau guaman boleh dimulakan atau dikekalkan**
dalam mana-mana mahkamah terhadap adjudikator atau PTSKL
atau pegawainya bagi apa-apa perbuatan atau peninggalan yang
dibuat dengan suci hati dalam pelaksanaan fungsinya di bawah
Akta ini.

(2) Seseorang adjudikator yang telah mengadjudikasikan
suatu pertikaian di bawah Akta ini tidak boleh dipanggil untuk
memberikan keterangan dalam mana-mana prosiding timbang
tara atau mahkamah yang berkaitan dengan pertikaian yang telah
diadjudikasi olehnya.


-----

24 _Rang Undang-Undang_

**Larangan pembayaran bersyarat**

**35. (1) Mana-mana peruntukan pembayaran bersyarat dalam**
suatu kontrak pembinaan berhubung dengan pembayaran di bawah
kontrak pembinaan adalah tidak sah.

(2) Bagi maksud seksyen ini, ia adalah pembayaran bersyarat
apabila—

_(a) obligasi satu pihak untuk membuat pembayaran adalah_
dengan syarat apabila penerimaan bayaran oleh pihak
itu daripada pihak ketiga; atau

_(b) obligasi satu pihak untuk membuat pembayaran adalah_
dengan syarat apabila adanya dana atau penggunaan
kemudahan pembiayaan pihak itu.

**Peruntukan ingkar jika tiada terma pembayaran**

**36. (1) Melainkan jika selainnya dipersetujui oleh pihak-pihak,**
suatu pihak yang bersetuju untuk menjalankan kerja pembinaan
atau memberikan perkhidmatan rundingan pembinaan di bawah
suatu kontrak pembinaan mempunyai hak kepada bayaran kemajuan
pada suatu nilai yang dikira dengan merujuk kepada—

_(a)_ harga kontrak bagi kerja pembinaan atau perkhidmatan
rundingan pembinaan;

_(b)_ apa-apa kadar lain yang dinyatakan dalam kontrak
pembinaan;

_(c) apa-apa perubahan yang dipersetujui oleh pihak-pihak_
kepada kontrak pembinaan itu yang dengannya harga
kontraknya atau apa-apa kadar lain yang dinyatakan dalam
kontrak pembinaan itu hendaklah dilaraskan; dan

_(d)_ kos yang munasabah yang dianggarkan untuk membaiki
apa-apa kecacatan atau membetulkan apa-apa ketidakpatuhan
atau pengurangan dalam nilai kerja pembinaan atau
perkhidmatan rundingan pembinaan yang dilaksanakan,
mengikut mana-mana yang lebih munasabah.


-----

_Pembayaran dan Adjudikasi Industri Pembinaan_ 25

(2) Jika tiada apa-apa perkara yang disebut dalam perenggan (1)(a)
hingga _(d), rujukan hendaklah dibuat kepada—_

_(a) fi yang ditetapkan oleh lembaga pengawalseliaan yang_
berkaitan di bawah mana-mana undang-undang bertulis;
atau

_(b) jika tiada fi yang ditetapkan dalam perenggan (a), suatu_
harga atau kadar yang berpatutan dan munasabah yang
ada dalam industri pembinaan pada masa kerja
pembinaan atau perkhidmatan rundingan pembinaan itu
dijalankan.

(3) Kekerapan bayaran kemajuan adalah—

_(a) secara bulanan, bagi kerja pembinaan dan perkhidmatan_
rundingan pembinaan; dan

_(b) selepas penyerahan bekalan, bagi bekalan bahan binaan,_
kelengkapan atau pekerja yang berkaitan dengan kontrak
pembinaan.

(4) Tarikh akhir bagi pembayaran di bawah subseksyen (3)
ialah tiga puluh hari kalendar dari penerimaan invois.

**Hubungan antara adjudikasi dengan proses penyelesaian**
**pertikaian lain**

**37. (1) Suatu pertikaian berkenaan dengan bayaran di bawah**
kontrak pembinaan boleh dirujuk secara serentak kepada adjudikasi,
timbang tara atau mahkamah.

(2) Tertakluk kepada subseksyen (3), rujukan kepada timbang
tara atau mahkamah berkenaan dengan pertikaian yang sedang
diadjudikasi tidaklah menamatkan prosiding adjudikasi itu ataupun
menjejaskan prosiding adjudikasi itu.

(3) Suatu prosiding adjudikasi tamat jika pertikaian yang sedang
diadjudikasi diselesaikan melalui persetujuan secara bertulis
antara pihak-pihak itu atau diputuskan oleh timbang tara atau
mahkamah.


-----

26 _Rang Undang-Undang_

BAHAGIAN VII

PELBAGAI

**Penyampaian notis dan dokumen**

**38. Penyampaian notis atau mana-mana dokumen lain di bawah**
Akta ini hendaklah dilaksanakan kepada pihak yang hendak
disampaikan—

_(a) dengan menyerahkan notis atau dokumen kepada pihak_
itu sendiri;

_(b) dengan meninggalkan notis atau dokumen itu di tempat_
perniagaan biasa pihak itu semasa waktu urusan biasa
bagi pihak itu;

_(c) dengan menyerahkan notis atau dokumen ke tempat_
perniagaan biasa atau tempat perniagaan yang terakhir
yang diketahui melalui pos berdaftar; atau

_(d)_ melalui apa-apa cara lain sebagaimana yang dipersetujui
secara bertulis oleh pihak-pihak itu.

**Peraturan-peraturan**

**39. Menteri boleh, selepas menimbangkan syor PTSKL, membuat**
peraturan-peraturan yang suai manfaat atau perlu bagi melaksanakan
sepenuhnya atau menjalankan peruntukan Akta ini.

**Pengecualian**

**40. Menteri boleh, selepas menimbangkan syor PTSKL, melalui**
perintah dalam _Warta, mengecualikan—_

_(a) mana-mana orang atau golongan orang; atau_

_(b) mana-mana kontrak, perkara atau transaksi atau kelas_
daripadanya,

daripada semua atau mana-mana peruntukan Akta ini, tertakluk
kepada apa-apa terma dan syarat yang ditetapkan.


-----

_Pembayaran dan Adjudikasi Industri Pembinaan_ 27

**Kecualian**

**41.** Tiada apa-apa jua dalam Akta ini boleh menyentuh manamana prosiding yang berhubungan dengan apa-apa pertikaian
pembayaran di bawah kontrak pembinaan yang telah dimulakan
dalam mana-mana mahkamah atau timbang tara sebelum permulaan
kuat kuasa Akta ini.

HURAIAN

Akta Pembayaran dan Adjudikasi Industri Pembinaan 2011 (“Akta yang
dicadangkan”) bertujuan untuk memudahkan pembayaran yang tetap dan
tepat pada masanya berkenaan dengan kontrak pembinaan dan mengadakan
peruntukan bagi penyelesaian pertikaian yang cepat melalui adjudikasi. Tujuan
Akta yang dicadangkan adalah untuk mengurangkan masalah pembayaran
yang berleluasa pada masa ini dan yang menyekat aliran tunai dalam industri
pembinaan. Akta yang dicadangkan selanjutnya mengadakan peruntukan
bagi terma pembayaran ingkar sekiranya tiada peruntukan sedemikian dan
melarang terma pembayaran bersyarat yang menghalang aliran tunai. Akta itu
juga bertujuan untuk memberikan remedi bagi pengambilan balik pembayaran
selepas berakhirnya adjudikasi.

BAHAGIAN I

2. Bahagian I Akta yang dicadangkan, yang mengandungi _fasal 1 hingga_ _4,_
memperkatakan perkara permulaan.

3. _Fasal 1 mengandungi tajuk ringkas Akta yang dicadangkan dan peruntukan_
permulaan kuat kuasa Akta yang dicadangkan.

4. _Fasal 2 mengadakan peruntukan bagi pemakaian Akta yang dicadangkan._
Akta yang dicadangkan hendaklah terpakai bagi setiap kontrak pembinaan
yang dibuat secara bertulis yang berhubungan dengan kerja pembinaan yang
dijalankan sepenuhnya atau sebahagiannya dalam wilayah Malaysia termasuk
suatu kontrak pembinaan yang dibuat oleh Kerajaan.

5. Fasal 3 mengadakan peruntukan bagi ketidakpakaian Akta yang dicadangkan.
Akta yang dicadangkan tidak terpakai bagi kontrak pembinaan yang dibuat
oleh orang sebenar bagi apa-apa kerja pembinaan berkenaan dengan manamana bangunan yang tingginya kurang daripada empat tingkat dan yang pada
keseluruhannya diniatkan untuk didudukinya.

6. Fasal 4 mengandungi takrif beberapa ungkapan yang digunakan dalam
Akta yang dicadangkan.


-----

28 _Rang Undang-Undang_

BAHAGIAN II

7. Bahagian II Akta yang dicadangkan, yang mengandungi _fasal_ _5 hingga_
_20, memperkatakan tatacara mengenai adjudikasi pertikaian pembayaran._

8. Fasal 5 menghendaki sesuatu pihak yang tidak dibayar dalam kontrak
pembinaan yang berhasrat untuk mendapatkan baginya adjudikasi dan remedi
yang diperuntukkan di bawah Akta yang dicadangkan supaya menyampaikan
tuntutan pembayaran kepada pihak yang tidak membayar. Tuntutan pembayaran
itu hendaklah dalam bentuk dan mengikut cara yang ditetapkan dalam _fasal_
itu.

9. Fasal 6 menghendaki pihak yang tidak membayar yang telah disampaikan
kepadanya tuntutan pembayaran supaya menyampaikan respons pembayaran
dalam masa dan mengikut bentuk dan cara yang ditetapkan dalam _fasal_ itu.
_Fasal_ ini juga menyifatkan bahawa suatu pertikaian telah berlaku jika pihak
yang tidak membayar itu tidak menyampaikan respons pembayaran kepada
tuntutan pembayaran itu.

10. _Fasal 7 memperkatakan hak mana-mana pihak sama ada pihak yang_
tidak dibayar atau pihak yang tidak membayar untuk merujukkan pertikaian
yang berbangkit daripada tuntutan pembayaran di bawah _fasal 5 kepada_
adjudikasi.

11. _Fasal 8_ menyatakan peruntukan yang berhubungan dengan permulaan
prosiding adjudikasi melalui penyampaian notis adjudikasi. Notis adjudikasi
mestilah dalam bentuk dan cara yang ditetapkan dalam _fasal_ itu. _Fasal ini_
selanjutnya menghendaki pihak-pihak itu supaya melantik atau meminta untuk
melantik seorang adjudikator mengikut cara yang diperihalkan dalam fasal 21
selepas menerima notis adjudikasi dan pihak-pihak kepada adjudikasi itu boleh
diwakili oleh mana-mana wakil pilihan mereka.

12. _Fasal 9 menghendaki pihak yang menuntut yang memulakan prosiding_
adjudikasi supaya menyampaikan kepada responden yang kepadanya notis
adjudikasi telah disampaikan, suatu tuntutan adjudikasi dalam masa sepuluh
hari bekerja dari penerimaan pelantikan diterima oleh adjudikator. Tuntutan
adjudikasi itu mestilah dalam bentuk dan cara yang ditetapkan dalam _fasal_
itu.

13. _Fasal 10_ menghendaki responden untuk menyampaikan kepada pihak
yang menuntut suatu respons adjudikasi dalam masa sepuluh hari bekerja dari
penerimaan tuntutan adjudikasi. Respons adjudikasi itu mestilah dalam bentuk
dan cara yang ditetapkan dalam _fasal itu._

14. _Fasal 11 memperuntukkan bahawa pihak yang menuntut boleh menyampaikan_
kepada responden suatu jawapan kepada respons adjudikasi dalam bentuk
dan mengikut cara yang ditetapkan dalam _fasal itu dan dalam masa lima hari_
bekerja dari penerimaan respons adjudikasi itu.

15. _Fasal 12_ memperkatakan penjalanan prosiding adjudikasi yang baginya
Akta Keterangan 1950 [Akta 56] tidak terpakai. Fasal ini juga menyatakan had
masa bagi adjudikator untuk memberikan keputusan adjudikasi yang selainnya


-----

_Pembayaran dan Adjudikasi Industri Pembinaan_ 29

akan menyebabkan keputusan adjudikasi itu tidak sah. _Fasal ini selanjutnya_
memberi adjudikator kuasa untuk membetulkan kesilapan pengiraan, kesilapan
taipan atau kesilapan yang bersifat sama kepada keputusan adjudikasi yang
telah disampaikan ke atas pihak-pihak itu.

16. _Fasal 13 menyatakan hal keadaan yang mana keputusan adjudikasi_
menjadi tidak mengikat.

17. _Fasal 14 membolehkan penyatuan adjudikasi berkenaan dengan hal_
perkara yang sama dengan persetujuan semua pihak dan bagi pertikaian itu
diadjudikasi di hadapan adjudikator yang sama dan dalam prosiding yang
sama.

18. _Fasal 15 memperuntukkan hak kepada pihak yang terkilan dalam adjudikasi_
untuk memohon kepada Mahkamah Tinggi untuk mengetepikan keputusan
adjudikasi yang diperoleh secara tidak wajar melalui fraud atau suapan atau
jika terdapat penafian keadilan asasi atau jika adjudikator tidak bertindak
dengan bebas atau saksama atau telah melampaui bidang kuasanya.

19. _Fasal 16 menyatakan hal keadaan yang membenarkan mana-mana pihak_
kepada adjudikasi untuk memohon kepada Mahkamah Tinggi bagi penggantungan
keputusan adjudikasi.

20. _Fasal 17 memperkatakan penarikan balik tuntutan adjudikasi melalui_
penyampaian notis bertulis penarikan balik itu. _Fasal ini juga membenarkan_
permulaan semula suatu adjudikasi yang telah ditarik balik. Jika adjudikator
mati, meletakkan jawatan atau tidak berupaya untuk menyelesaikan adjudikasi,
_fasal ini selanjutnya memperuntukkan dua opsyen yang berhubungan dengan_
prosiding adjudikasi itu iaitu prosiding adjudikasi itu berakhir dan pihak-pihak
dibenarkan untuk memulakan semula prosiding adjudikasi yang baru atau
meneruskan prosiding adjudikasi dengan melantik adjudikator yang baru.

21. _Fasal 18 memperkatakan kos prosiding adjudikasi. Fasal ini menghendaki_
adjudikator supaya membuat suatu perintah bahawa kos hendaklah mengikut
keadaan itu dan menetapkan kuantum kos yang perlu dibayar itu. Ia juga
selanjutnya memperuntukkan bahawa _fasal 18_ hendaklah mengatasi apa-apa
perjanjian yang dibuat oleh pihak-pihak sebelum permulaan adjudikasi untuk
membayar kos pihak yang satu lagi adalah tidak sah.

22. _Fasal 19 memperkatakan fi dan perbelanjaan adjudikator._

23. _Fasal 20 memperuntukkan bahawa adjudikator dan pihak-pihak kepada_
pertikaian itu tidak boleh menzahirkan apa-apa maklumat atau dokumen yang
dikemukakan atau yang ditukar semasa prosiding adjudikasi kecuali di bawah
hal keadaan yang dinyatakan dalam _fasal_ itu.

BAHAGIAN III

24. Bahagian III Akta yang dicadangkan, yang mengandungi fasal _21 hingga_
_27, memperkatakan peruntukan yang berhubungan dengan adjudikator._


-----

30 _Rang Undang-Undang_

25. _Fasal 21 menyatakan cara pelantikan seseorang adjudikator iaitu melalui_
persetujuan pihak-pihak dalam pertikaian atau oleh Pengarah Pusat Timbang
Tara Serantau Kuala Lumpur (“PTSKL”).

26. _Fasal 22_ dan _23 masing-masing memperkatakan pelantikan seseorang_
adjudikator oleh pihak-pihak dalam pertikaian itu dan pelantikan adjudikator
oleh Pengarah PTSKL. _Fasal 22 memperuntukkan mekanisme bagi melantik_
adjudikator dengan persetujuan oleh pihak-pihak dalam pertikaian manakala
_fasal 23 memperuntukkan mekanisme bagi pelantikan adjudikator oleh Pengarah_
PTSKL.

27. _Fasal 24 menyatakan kewajipan dan obligasi adjudikator selepas penerimaan_
pelantikan sebagai adjudikator.

28. _Fasal 25 menyatakan kuasa yang diberikan kepada adjudikator untuk_
menjalankan adjudikasi termasuk mengambil inisiatif untuk membuat penyiasatan
secara aktif demi memastikan bahawa prosiding adjudikasi boleh dijalankan
dengan cepat dan berkesan.

29. _Fasal 26 memperkatakan keadaan apabila kuasa adjudikator tidak terjejas_
oleh ketidakpatuhan pihak-pihak dengan peruntukan Akta yang dicadangkan
atau kegagalan mana-mana pihak untuk memberikan respons dalam masa yang
dinyatakan. Fasal ini selanjutnya memberi adjudikator kuasa untuk menguruskan
ketidakpatuhan itu.

30. _Fasal 27 memperuntukkan bahawa bidang kuasa adjudikator adalah terhad_
hanya kepada perkara yang dirujukkan kepada adjudikasi itu oleh pihak-pihak
menurut fasal 5 dan 6 tetapi pihak-pihak kepada adjudikasi itu boleh meluaskan
bidang kuasa itu melalui persetujuan secara bertulis.

BAHAGIAN IV

31. Bahagian IV Akta yang dicadangkan, yang mengandungi fasal 28 hingga
_31, memperkatakan penguatkuasaan keputusan adjudikasi._

32. _Fasal 28 mengadakan peruntukan bagi penguatkuasaan keputusan adjudikasi_
yang diberikan oleh adjudikator sebagai penghakiman atau perintah Mahkamah
Tinggi dengan kebenaran Mahkamah Tinggi.

33. _Fasal 29 membolehkan suatu pihak untuk menggantung pelaksanaan_
atau mengurangkan kadar kemajuan pelaksanaan di bawah kontrak pembinaan
berikutan amaun teradjudikasi tidak dibayar menurut suatu keputusan adjudikasi
selepas pemberitahuan sewajarnya.

34. _Fasal 30_ membolehkan sesuatu pihak yang telah memperoleh suatu
keputusan adjudikasi yang berpihak kepadanya supaya meminta secara bertulis
bagi pembayaran amaun teradjudikasi secara langsung daripada prinsipal pihak
yang terhadapnya keputusan adjudikasi itu dibuat.

35. _Fasal 31 memperuntukkan bahawa remedi yang diperuntukkan di_
bawah Akta yang dicadangkan boleh dijalankan secara serentak oleh pihak
yang telah memperoleh keputusan adjudikasi yang berpihak kepadanya untuk
menguatkuasakan keputusan adjudikasi itu.


-----

_Pembayaran dan Adjudikasi Industri Pembinaan_ 31

BAHAGIAN V

36. Bahagian V Akta yang dicadangkan, yang mengandungi fasal 32 hingga
_33, memperkatakan pelantikan pihak berkuasa adjudikasi._

37. _Fasal 32 memberi PTSKL kuasa untuk bertindak sebagai pihak berkuasa_
adjudikasi yang hendaklah bertanggungjawab antara lain berkenaan dengan
penetapan piawaian kewibawaan dan kriteria adjudikator dan penentuan
terma pelantikan standard seorang adjudikator dan fi bagi perkhidmatan
adjudikator.

38. _Fasal 33 menghendaki PTSKL supaya mendapatkan arahan dasar berkenaan_
dengan kewajipannya dan tanggungjawabnya sebagai pihak berkuasa adjudikasi
daripada Menteri yang dipertanggungkan dengan tanggungjawab bagi hal ehwal
undang-undang dan bagi arahan dasar itu dibuat selepas berunding dengan
Menteri yang dipertanggungkan dengan tanggungjawab bagi kerja.

BAHAGIAN VI

39. Bahagian VI Akta yang dicadangkan, yang mengandungi fasal 34 hingga
_37,_ memperkatakan peruntukan am.

40. _Fasal 34_ memberikan perlindungan ke atas adjudikator, PTSKL dan
pegawainya yang melaksanakan apa-apa kewajipan dan fungsi di bawah Akta
yang dicadangkan daripada apa-apa tindakan atau guaman jika perbuatan itu
dibuat dengan suci hati. _Fasal ini juga memperuntukkan bahawa adjudikator_
tidak boleh dipanggil untuk memberikan keterangan yang berhubungan
dengan prosiding adjudikasi dalam mana-mana prosiding timbang tara atau
mahkamah.

41. _Fasal 35 memperuntukkan bahawa peruntukan pembayaran bersyarat_
dalam kontrak pembinaan adalah tidak sah. Ini adalah untuk mengawal amalan
pemindahan risiko aliran tunai yang tidak adil yang berleluasa dalam industri
pembinaan.

42. _Fasal 36 memperkatakan peruntukan ingkar mengenai terma pembayaran_
dalam suatu kontrak pembayaran yang hendaklah terpakai melainkan jika pihakpihak itu bersetuju selainnya. _Fasal ini juga memperihalkan cara penilaian,_
kekerapan dan tarikh genap masa pembayaran.

43. _Fasal 37 membenarkan sesuatu pertikaian berkenaan dengan bayaran_
di bawah kontrak pembinaan dirujuk secara serentak kepada adjudikasi,
timbang tara dan mahkamah. Peruntukan bagi adjudikasi itu adalah tambahan
bagi dan melengkapi mekanisme penyelesaian pertikaian yang lain. _Fasal_
ini selanjutnya memperuntukkan bahawa sesuatu rujukan kepada mekanisme
penyelesaian pertikaian yang lain tidaklah menamatkan prosiding adjudikasi itu
kecuali jika sebelum keputusan adjudikasi dibuat, pertikaian itu diselesaikan
melalui persetujuan pihak-pihak atau telah diputuskan oleh timbang tara atau
mahkamah.


-----

32 _Rang Undang-Undang_

BAHAGIAN VII

44. Bahagian VII Akta yang dicadangkan, yang mengandungi fasal 38 hingga
_41, memperkatakan peruntukan pelbagai._

45. _Fasal 38 menyatakan tatacara bagi penyampaian notis atau dokumen lain_
di bawah Akta yang dicadangkan.

46. _Fasal 39 memberi Menteri kuasa, selepas menimbangkan syor PTSKL,_
membuat peraturan-peraturan di bawah Akta yang dicadangkan.

47. _Fasal 40_ memberi Menteri kuasa, selepas menimbangkan syor PTSKL,
mengecualikan mana-mana orang atau golongan orang atau mana-mana kontrak,
perkara atau transaksi daripada semua atau mana-mana peruntukan Akta yang
dicadangkan.

48. _Fasal 41 memperkatakan peruntukan kecualian berkenaan dengan prosiding_
yang berhubungan dengan apa-apa pertikaian pembayaran di bawah suatu
kontrak pembinaan yang telah dimulakan dalam mana-mana mahkamah atau
timbang tara sebelum permulaan kuat kuasa Akta yang dicadangkan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U[2])2524]


-----

