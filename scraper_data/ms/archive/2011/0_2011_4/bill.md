---
Year: 2011
Bill: D.R.05/2011 - Rang Undang-Undang Saraan Hakim (Pindaan) 2011 (Lulus)
Title: D.R.05/2011 - Rang Undang-Undang Saraan Hakim (Pindaan) 2011 (Lulus)
Download URL: https://www.parlimen.gov.my/files/billindex/pdf/2011/DR052011.pdf
URL: https://www.parlimen.gov.my/files/billindex/pdf/2011/DR052011.pdf
---
---
Reading:
D.R.05/2011
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:27/06/2011
Dibentang Oleh:Y.B. Dato Seri Mohamed Nazri Abdul Aziz, Menteri di Jabatan Perdana Menteri
---

_Saraan Hakim (Pindaan)_ 1

**D.R. 5/2011**

RANG UNDANG-UNDANG

_b e r n a m a_

Suatu Akta untuk meminda Akta Saraan Hakim 1971.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Saraan Hakim (Pindaan)**
2011.

(2) Seksyen 2, 3, 5, 6 dan 7 disifatkan telah mula berkuat
kuasa pada 1 Januari 2009.

(3) Seksyen 4 disifatkan telah mula berkuat kuasa pada
28 Ogos 2008.

**Pindaan seksyen 4**

**2. Akta Saraan Hakim 1971 [Akta 45], yang disebut “Akta**
ibu” dalam Akta ini, dipinda dalam proviso seksyen 4 dengan
menggantikan perkataan “1/2” dengan perkataan “3/5”.


-----

2 _Rang Undang-Undang_

**Pindaan seksyen 5**

**3. Subseksyen 5(1) Akta ibu dipinda dengan menggantikan angka**
“15” dengan angka “18”.

**Penggantian seksyen 7A**

**4. Akta ibu dipinda dengan menggantikan seksyen 7A dengan**
seksyen yang berikut:

“Tempoh perkhidmatan sebagai Pesuruhjaya Kehakiman

**7A. (1) Bagi maksud menghitung pencen dan ganjaran**
seseorang Hakim di bawah Akta ini, tempoh perkhidmatannya
sebagai Pesuruhjaya Kehakiman sebaik sebelum pelantikannya
sebagai Hakim hendaklah dikira sebagai sebahagian daripada
tempoh perkhidmatannya sebagai Hakim.

(2) Subseksyen (1) hendaklah terpakai bagi seseorang
Hakim yang masih dalam perkhidmatan atau yang telah
bersara sebelum permulaan kuat kuasa seksyen ini.

(3) Walau apa pun subseksyen (1), jika apa-apa pencen
atau ganjaran telah dibayar kepada seseorang Hakim di bawah
mana-mana undang-undang lain bagi tempoh yang sama
dengan tempoh yang hendaklah dikira sebagai sebahagian
daripada tempoh perkhidmatannya sebagai Hakim, pencen
dan ganjarannya di bawah Akta ini hendaklah dikurangkan
sebanyak amaun yang telah dibayar sedemikian.”.

**Penggantian seksyen 9**

**5. (1) Akta ibu dipinda dengan menggantikan seksyen 9 dengan**
seksyen yang berikut:

“Peruntukan khas bagi Ketua Hakim Negara, Presiden
**dan Hakim Besar**

**9.** Walau apa pun apa-apa jua yang terkandung dalam
Akta ini tetapi tertakluk kepada seksyen 8, seseorang yang
memegang jawatan Ketua Hakim Negara, Presiden atau Hakim
Besar adalah berhak mendapat pencen maksimum jika dia


-----

_Saraan Hakim (Pindaan)_ 3

telah memegang salah satu atau kesemua jawatan itu selama
suatu tempoh yang kesemuanya tidak kurang daripada tiga
tahun.”.

(2) Pindaan dalam subseksyen (1) hendaklah terpakai bagi
seorang Hakim yang masih dalam perkhidmatan atau yang telah
bersara daripada perkhidmatan sebelum seksyen ini mula berkuat
kuasa.

**Pindaan Jadual Ketiga dan Jadual Keempat**

**6. Jadual Ketiga dan Jadual Keempat kepada Akta ibu dipinda**
dengan menggantikan angka “180” yang terdapat dalam ruang
“Formula” dengan angka “216”.

**Kecualian dan peralihan**

**7. Pemberian pencen atau pencen terbitan berkenaan dengan**
seseorang Hakim yang bersara sebelum 1 Januari 2009 atau mati
sebelum 31 Disember 2008 hendaklah berdasarkan Akta ibu seolaholah Akta ibu tidak dipinda oleh Akta ini, dan pemberian pencen
atau pencen terbitan itu hendaklah berdasarkan pindaan yang
dibuat kepada Akta ibu oleh Akta ini hanya mulai 1 Januari 2009
dan kena dibayar mulai tarikh itu.

HURAIAN

Rang Undang-Undang ini bertujuan untuk meminda Akta Saraan Hakim 1971
(“Akta 45”). Tujuan utama Rang Undang-Undang ini adalah untuk menaikkan
pencen maksimum bagi Hakim, untuk memperuntukkan bahawa tempoh
perkhidmatan Hakim yang pernah berkhidmat sebagai Pesuruhjaya Kehakiman
hendaklah dikira sebagai sebahagian daripada tempoh perkhidmatan dalam
perhitungan pencen dan ganjaran Hakim, dan untuk mengadakan peruntukan
bagi peningkatan tempoh perkhidmatan untuk melayakkan Hakim bagi mendapat
pencen maksimum yang berbangkit daripada pindaan kepada Akta Pencen 1980

[Akta 227].

2. Fasal 1 mengandungi tajuk ringkas dan tarikh permulaan kuat kuasa Akta
yang dicadangkan.


-----

4 _Rang Undang-Undang_

3. Fasal 2 bertujuan untuk meminda seksyen 4 Akta 45 untuk membolehkan
seseorang Hakim untuk menerima pencen maksimum yang tidak lebih daripada
tiga perlima gaji akhir yang diterimanya.

4. Fasal 3 bertujuan untuk meminda seksyen 5 Akta 45 untuk menaikkan
tempoh perkhidmatan seseorang Hakim untuk layak mendapat pencen maksimum
daripada lima belas tahun kepada lapan belas tahun.

5. Fasal 4 bertujuan untuk menggantikan seksyen 7A Akta 45. Dengan
pindaan ini, tempoh perkhidmatan bagi seseorang Hakim hendaklah termasuk
tempoh dia berkhidmat sebagai seorang Pesuruhjaya Kehakiman bagi maksud
perhitungan pencen dan ganjarannya. Pindaan ini akan terpakai bagi kedua-dua
Hakim yang sedang berkhidmat dan yang telah bersara.

6. Fasal 5 bertujuan untuk menggantikan seksyen 9 Akta 45 untuk
memperuntukkan bahawa seseorang yang memegang jawatan Ketua Hakim
Negara, Presiden atau Hakim Besar berhak mendapat pencen maksimum jika
dia telah memegang salah satu jawatan atau kesemua jawatan itu selama suatu
tempoh yang kesemuanya tidak kurang daripada tiga tahun.

7. Fasal 6 bertujuan untuk meminda Jadual Ketiga dan Jadual Keempat kepada
Akta 45. Pindaan ini adalah pindaan berbangkit yang memperuntukkan bagi
peningkatan tempoh perkhidmatan bagi pengiraan pencen maksimum daripada
lima belas tahun kepada lapan belas tahun.

8. Fasal 7 memperkatakan peruntukan kecualian dan peralihan.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan sebanyak RM1,854,488.69 setahun.

[PN(U[2])2749]


-----

