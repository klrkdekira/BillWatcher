---
Year: 2022
Bill: D.R 6/2022 - RUU Perkhidmatan Kewangan dan Sekuriti Labuan (Pindaan) 2022 (Lulus)
Title: D.R 6/2022 - RUU Perkhidmatan Kewangan dan Sekuriti Labuan (Pindaan) 2022 (Lulus)
Download URL: https://www.parlimen.gov.my/files/billindex/pdf/2022/DR%206_2022%20-%20BM.pdf
URL: https://www.parlimen.gov.my/files/billindex/pdf/2022/DR%206_2022%20-%20BM.pdf
---
---
Reading:
D.R 6/2022
Bacaan Pertama Pada:17/03/2022
Bacaan Kedua Pada:24/03/2022
Dibentang Oleh:YB Tuan Haji Yamani Hafez bin Musa – Timbalan Menteri Kewangan II
Diluluskan Pada:24/03/2022
Dibentang Oleh:YB Tuan Haji Yamani Hafez bin Musa – Timbalan Menteri Kewangan II
---

_Perkhidmatan Kewangan dan Sekuriti_ 1

_Labuan (Pindaan)_

**D.R. 6/2022**

RANG UNDANG-UNDANG

_b e r n a m a_

Suatu Akta untuk meminda Akta Perkhidmatan Kewangan dan
Sekuriti Labuan 2010.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Perkhidmatan Kewangan
dan Sekuriti Labuan (Pindaan) 2022.

(2) Akta ini disifatkan mula berkuat kuasa pada 1 Januari 2019.

**Pindaan seksyen 8**

**2.** Akta Perkhidmatan Kewangan dan Sekuriti Labuan 2010

[Akta 704], yang disebut “Akta ibu” dalam Akta ini, dipinda
dalam seksyen 8—

_(a)_ dalam subseksyen (1), dengan menggantikan perkataan

“(2)” dengan perkataan “(3)”; dan

_(b)_ dengan memotong subseksyen (2) dan (8).


-----

2 _Rang Undang-Undang_

**Pindaan seksyen 101**

**3.** Seksyen 101 Akta ibu dipinda dengan menggantikan
takrif “perniagaan insurans Labuan” dengan takrif yang berikut:

‘ “perniagaan insurans Labuan” ertinya perniagaan insurans
dan insurans semula termasuklah perniagaan takaful dan takaful
semula, perniagaan insurans kaptif Labuan dan perniagaan insurans
lain yang diluluskan oleh Lembaga tetapi tidak termasuk
apa-apa perniagaan insurans yang dikawal atau dilarang di bawah
undang-undang bertulis lain di Malaysia;’.

**Pindaan seksyen 114**

**4.** Seksyen 114 Akta ibu dipinda dengan menggantikan subseksyen (3)
dengan subseksyen yang berikut:

“(3) Seseorang broker insurans Labuan berlesen boleh
mengendalikan insurans atau insurans semula perniagaan
insurans domestik, yang diurusniagakan dalam mata wang
Malaysia dengan syarat bahawa aktiviti itu tidak termasuk
apa-apa aktiviti yang dikawal atau dilarang di bawah
undang-undang bertulis lain di Malaysia.”.

HURAIAN

Rang Undang-Undang ini bertujuan untuk meminda Akta Perkhidmatan
Kewangan dan Sekuriti Labuan 2010 (“Akta 704”).

2. Fasal 1 mengandungi tajuk ringkas dan peruntukan mengenai permulaan
kuat kuasa Akta yang dicadangkan. Akta ini akan berkuat kuasa ke belakang
mengikut komitmen yang dibuat pada tahun 2017 untuk mematuhi kehendak
piawaian percukaian antarabangsa, dan kuat kuasa ke belakang Akta ini tidak
akan menyebabkan apa-apa implikasi kewangan dan tiada seorang pun akan
dipertanggungkan dengan apa-apa penalti.

3. Fasal 2 bertujuan untuk memotong subseksyen 8(2) dan (8) Akta 704
untuk mengeluarkan peruntukan yang berkaitan dengan larangan untuk membuat
transaksi dalam perniagaan dengan pemastautin yang telah dikenal pasti sebagai
suatu amalan percukaian yang memudaratkan di bawah piawaian percukaian
antarabangsa.


-----

_Perkhidmatan Kewangan dan Sekuriti_ 3

_Labuan (Pindaan)_

4. Fasal 3 bertujuan untuk meminda takrif “perniagaan insurans Labuan” dalam
seksyen 101 Akta 704 untuk menghapuskan elemen yang menyekat urusan
perniagaan insurans domestik dengan pemastautin yang telah dikenal pasti
tidak selaras dengan kehendak percukaian antarabangsa yang melarang amalan
percukaian yang memudaratkan.

5. Fasal 4 bertujuan untuk meminda seksyen 114 Akta 704 untuk menghapuskan
sekatan ke atas perniagaan pembrokeran domestik oleh broker insurans Labuan
daripada berurusan dalam ringgit yang telah dikenal pasti tidak selaras dengan
kehendak piawaian percukaian antarabangsa yang melarang amalan percukaian
yang memudaratkan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3196]


-----

