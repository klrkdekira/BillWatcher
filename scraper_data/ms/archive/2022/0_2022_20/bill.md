---
Year: 2022
Bill: D.R.25/2022 - RUU Levi Keuntungan Luar Biasa (Pindaan) 2022 (Lulus)
Title: D.R.25/2022 - RUU Levi Keuntungan Luar Biasa (Pindaan) 2022 (Lulus)
Download URL: https://www.parlimen.gov.my/files/billindex/pdf/2022/DR%2025%20-%20bm.pdf
URL: https://www.parlimen.gov.my/files/billindex/pdf/2022/DR%2025%20-%20bm.pdf
---
---
Reading:
D.R.25/2022
Bacaan Pertama Pada:20/07/2022
Bacaan Kedua Pada:04/08/2022
Dibentang Oleh:YB Dato' Indera Mohd Shahar bin Abdullah - Timbalan Menteri Kewangan I
Diluluskan Pada:04/08/2022
Dibentang Oleh:YB Dato' Indera Mohd Shahar bin Abdullah - Timbalan Menteri Kewangan I
---

_Levi Keuntungan Luar Biasa (Pindaan)_ 1

**D.R. 25/2022**

RANG UNDANG-UNDANG

_b e r n a m a_

Suatu Akta untuk meminda Akta Levi Keuntungan Luar Biasa 1998.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Levi Keuntungan Luar
Biasa (Pindaan) 2022.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Seksyen baharu 3a dan 3b**

**2.** Akta Levi Keuntungan Luar Biasa 1998 [Akta 592], yang
disebut “Akta ibu” dalam Akta ini, dipinda dengan memasukkan
selepas seksyen 3 seksyen yang berikut:

“Kuasa untuk melanjutkan tempoh

**3a. Jika, melalui Akta ini, suatu tempoh dinyatakan yang**
dalamnya sesuatu perbuatan atau benda hendaklah dilakukan
oleh seseorang, dan Menteri berpuas hati bahawa perbuatan


-----

2 _Rang Undang-Undang_

atau benda itu tidak dapat disempurnakan dalam tempoh itu
disebabkan oleh berlakunya kecemasan awam atau
krisis kesihatan awam, Menteri boleh, mengikut terma dan
syarat yang difikirkannya patut, melanjutkan tempoh untuk
menyempurnakan perbuatan atau benda itu sebelum habis
tempoh itu.

**Kuasa untuk mengubah suai terma dan syarat**

**3b. (1) Jika terma dan syarat dikenakan menurut Akta ini,**
Menteri boleh, atas nasihat Ketua Pengarah, dari semasa
ke semasa mengubah suai terma dan syarat bagi maksud
melaksanakan tujuan Akta ini.

(2) Sebelum mengubah suai terma dan syarat, notis hendaklah
diberikan kepada orang yang terikat dengan terma dan syarat
itu menyatakan—

_(a)_ terma dan syarat sebagaimana diubah suai; dan

_(b)_ tarikh terma dan syarat sebagaimana diubah suai itu

berkuat kuasa.

(3) Terma dan syarat yang diubah suai tidak boleh
berkuat kuasa kurang daripada empat belas hari dari tarikh
notis di bawah subseksyen (2) dikeluarkan.

(4) Jika terma dan syarat itu pada mulanya dikenakan oleh
Ketua Pengarah menurut Akta ini, terma dan syarat sebagaimana
diubah suai oleh Menteri hendaklah disifatkan telah dikenakan
oleh Ketua Pengarah.

(5) Bagi maksud seksyen ini, “ubah suai” ertinya tambah,
potong atau ubah.”.

**Seksyen baharu 6a**

**3.** Akta ibu dipinda dengan memasukkan selepas seksyen 6
seksyen yang berikut:

“Ketetapan umum

**6a.** (1) Ketua Pengarah boleh, pada bila-bila masa, membuat
suatu ketetapan umum atas pemakaian mana-mana peruntukan
Akta ini.


-----

_Levi Keuntungan Luar Biasa (Pindaan)_ 3

(2) Ketua Pengarah boleh menarik balik, sama ada sepenuhnya
atau sebahagiannya, apa-apa ketetapan umum yang dibuat
di bawah seksyen ini.”.

**Pindaan seksyen 11**

**4.** Subseksyen 11(1) Akta ibu dipinda dengan menggantikan
perkataan “dalam bentuk yang ditetapkan” dengan perkataan
“dalam bentuk dan mengikut cara yang ditentukan oleh
Ketua Pengarah”.

**Pindaan seksyen 14**

**5.** Subseksyen 14(1) Akta ibu dipinda dengan menggantikan
perkataan “dalam borang yang ditetapkan” dengan perkataan
“dalam bentuk dan mengikut cara yang ditentukan oleh
Ketua Pengarah”.

**Pindaan seksyen 19**

**6.** Seksyen 19 Akta ibu dipinda dengan menggantikan perenggan (1)(c)
dengan perenggan yang berikut:

“(c) melancung atau menyebabkan dilancungkan atau memalsukan

atau menyebabkan dipalsukan apa-apa dokumen yang
dikehendaki atau mungkin dikehendaki di bawah Akta
ini atau digunakan dalam transaksi apa-apa urusan atau
perkara yang berhubungan dengan levi, atau menggunakan
atau menyebabkan digunakan atau dalam apa-apa cara
membantu dalam penggunaan dokumen yang dilancungkan
atau dipalsukan itu;”.

**Pindaan seksyen 28**

**7.** Seksyen 28 Akta ibu dipinda—

_(a)_ dengan memasukkan perkataan “dan” di hujung

perenggan (2)(a); dan

_(b)_ dengan memotong perenggan (2)(b).


-----

4 _Rang Undang-Undang_

HURAIAN

Rang Undang-Undang ini bertujuan untuk meminda Akta Levi Keuntungan
Luar Biasa 1998 (“Akta 592”).

2. _Fasal 1_ mengandungi tajuk ringkas dan kuasa Menteri untuk menetapkan
tarikh permulaan kuat kuasa Akta yang dicadangkan.

3. _Fasal 2 bertujuan untuk memasukkan seksyen baharu 3a dan 3b ke dalam_
Akta 592.

Seksyen 3a yang dicadangkan bertujuan untuk memberi Menteri kuasa

untuk melanjutkan tempoh untuk melakukan sesuatu perbuatan atau benda yang
perlu disempurnakan dalam tempoh tertentu di bawah Akta 592 sekiranya dia
berpuas hati bahawa perbuatan atau benda itu tidak dapat disempurnakan
dalam tempoh itu disebabkan oleh berlakunya apa-apa kecemasan awam atau
krisis kesihatan awam.

Seksyen 3b yang dicadangkan bertujuan untuk memberi Menteri kuasa

untuk menambah, memotong atau mengubah apa-apa terma dan syarat yang
dikenakan menurut Akta 592 bagi maksud melaksanakan tujuan Akta 592,
dengan syarat bahawa notis munasabah diberikan kepada orang yang terikat
dengan terma dan syarat itu.

4. _Fasal 3_ bertujuan untuk memasukkan seksyen baharu 6a ke dalam
Akta 592 untuk membolehkan Ketua Pengarah mengeluarkan suatu ketetapan
umum untuk menjelaskan pelaksanaan mana-mana peruntukan di bawah Akta ini.

5. _Fasal 4,_ _5 dan_ _7 bertujuan untuk memberi Ketua Pengarah kuasa untuk_
menentukan bentuk dan cara yang digunakan untuk pengemukaan penyata
di bawah seksyen 11 dan membuat tuntutan di bawah seksyen 14 Akta 592 bagi
pembayaran balik levi terlebih bayar atau penalti yang dibayar secara silap.

6. _Fasal 6_ bertujuan untuk meminda perenggan 19(1)(c) Akta 592 untuk
menjadikannya suatu kesalahan bagi mana-mana orang yang menyebabkan
apa-apa dokumen yang dikehendaki atau mungkin dikehendaki di bawah
Akta 592 atau digunakan dalam transaksi apa-apa urusan atau perkara yang
berhubungan dengan levi keuntungan luar biasa dilancungkan atau dipalsukan,
atau yang menyebabkan digunakan atau membantu dalam penggunaan dokumen
yang dilancungkan atau dipalsukan.

7. Pindaan lain yang tidak diperkatakan secara khusus dalam Huraian ini
merupakan pindaan kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3286]


-----

