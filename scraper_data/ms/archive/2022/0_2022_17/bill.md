---
Year: 2022
Bill: D.R.22/2022 - RUU Eksais (Pindaan) 2022 (Lulus)
Title: D.R.22/2022 - RUU Eksais (Pindaan) 2022 (Lulus)
Download URL: https://www.parlimen.gov.my/files/billindex/pdf/2022/DR%2022%20-%20bm.pdf
URL: https://www.parlimen.gov.my/files/billindex/pdf/2022/DR%2022%20-%20bm.pdf
---
---
Reading:
D.R.22/2022
Bacaan Pertama Pada:20/07/2022
Bacaan Kedua Pada:03/08/2022
Dibentang Oleh:YB Tuan Haji Yamani Hafez bin Musa – Timbalan Menteri Kewangan II
Diluluskan Pada:03/08/2022
Dibentang Oleh:YB Tuan Haji Yamani Hafez bin Musa – Timbalan Menteri Kewangan II
---

_Eksais (Pindaan)_ 1

**D.R. 22/2022**

RANG UNDANG-UNDANG

_b e r n a m a_

Suatu Akta untuk meminda Akta Eksais 1976.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Eksais (Pindaan) 2022.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan am**

**2.** Akta Eksais 1976 [Akta 176], yang disebut “Akta ibu” dalam
Akta ini, dipinda—

_(a)_ dengan menggantikan perkataan “dalam borang

yang ditetapkan”, di mana-mana jua terdapat dalam
subseksyen 47(2) dan perenggan 13(1)(b), 19(1)(d), 19a(1)(e)
dan 67(3a)(b), dengan perkataan “dalam bentuk dan
mengikut cara yang ditentukan oleh Ketua Pengarah”; dan


-----

2 _Rang Undang-Undang_

_(b)_ dengan menggantikan perkataan “yang pada keseluruhan

isinya mengikut borang yang ditetapkan dengan
memberikan butir-butir barang yang diangkut dalam
kenderaan, vesel atau kapal udara itu”, di mana-mana jua
terdapat dalam seksyen 91dc dan 91k, dengan perkataan
“dalam bentuk dan mengikut cara yang ditentukan oleh
Ketua Pengarah”.

**Pindaan seksyen 5a**

**3.** Subseksyen 5a(1) Akta ibu dipinda dengan menggantikan
perkataan “Mana-mana orang boleh memohon, dalam borang
yang ditetapkan berserta dengan fi yang ditetapkan, kepada
Ketua Pengarah” dengan perkataan “Mana-mana orang boleh
memohon kepada Ketua Pengarah, dalam bentuk dan mengikut
cara yang ditentukan oleh Ketua Pengarah bersama dengan fi
yang ditetapkan,”.

**Pindaan seksyen 16**

**4.** Seksyen 16 Akta ibu dipinda dengan memotong subseksyen (2).

**Pindaan seksyen 19b**

**5.** Seksyen 19 b Akta ibu dipinda dengan menggantikan
perkataan “mengikut borang yang ditetapkan” dengan perkataan
“dalam bentuk dan mengikut cara yang ditentukan oleh
Ketua Pengarah”.

**Pindaan seksyen 20**

**6.** Subseksyen 20(1) Akta ibu dipinda dengan menggantikan
perkataan “dalam borang yang ditetapkan yang dikeluarkan oleh
Ketua Pengarah” dengan perkataan “yang dikeluarkan oleh
Ketua Pengarah dalam bentuk dan mengikut cara yang ditentukan oleh
Ketua Pengarah”.


-----

_Eksais (Pindaan)_ 3

**Pindaan seksyen 23**

**7.** Subseksyen 23(1) Akta ibu dipinda dengan menggantikan
perkataan “dalam borang yang ditetapkan yang diluluskan oleh
pegawai yang hak” dengan perkataan “, dalam bentuk dan mengikut
cara yang ditentukan oleh Ketua Pengarah, yang diluluskan oleh
pegawai yang hak”.

**Seksyen baharu 44aa dan 44ab**

**8.** Akta ibu dipinda dengan memasukkan selepas seksyen 44a
seksyen yang berikut:

“Kuasa untuk melanjutkan tempoh

**44aa. Jika, melalui Akta ini, suatu tempoh dinyatakan yang**
dalamnya sesuatu perbuatan atau benda hendaklah dilakukan
oleh seseorang, dan Menteri berpuas hati bahawa perbuatan
atau benda itu tidak dapat disempurnakan dalam tempoh itu
disebabkan oleh berlakunya kecemasan awam atau krisis
kesihatan awam, Menteri boleh, mengikut terma dan syarat yang
difikirkannya patut, melanjutkan tempoh untuk menyempurnakan
perbuatan atau benda itu sebelum tamat tempoh itu.

**Kuasa untuk mengubah suai terma dan syarat**

**44ab. (1) Jika terma dan syarat dikenakan menurut Akta ini,**
Menteri boleh, atas nasihat Ketua Pengarah, dari semasa
ke semasa mengubah suai terma dan syarat bagi maksud
melaksanakan tujuan Akta ini.

(2) Sebelum mengubah suai terma dan syarat, notis hendaklah
diberikan kepada orang yang terikat dengan terma dan syarat
itu menyatakan—

_(a)_ terma dan syarat sebagaimana diubah suai; dan

_(b)_ tarikh terma dan syarat sebagaimana diubah suai itu

berkuat kuasa.


-----

4 _Rang Undang-Undang_

(3) Terma dan syarat yang diubah suai tidak boleh
berkuat kuasa kurang daripada empat belas hari dari tarikh
notis di bawah subseksyen (2) dikeluarkan.

(4) Jika terma dan syarat itu pada mulanya dikenakan oleh
Ketua Pengarah menurut Akta ini, terma dan syarat sebagaimana
diubah suai oleh Menteri hendaklah disifatkan telah dikenakan
oleh Ketua Pengarah.

(5) Bagi maksud seksyen ini, “ubah suai” ertinya tambah,
potong atau ubah.”.

**Pindaan seksyen 85**

**9.** Subseksyen 85(2) Akta ibu dipinda—

_(a)_ dengan memotong perenggan _(bc); dan_

_(b)_ dalam perenggan _(e) dengan menggantikan perkataan_

“Akta ini” dengan perkataan “seksyen 35”.

**Pindaan seksyen 90c**

**10.** Seksyen 90c Akta ibu dipinda dengan menggantikan perkataan
“yang pada keseluruhan isinya mengikut borang yang ditetapkan
dengan memberikan butir-butir barang yang diangkut dalam
kenderaan, vesel atau kapal udara itu” dengan perkataan “dalam
bentuk dan mengikut cara yang ditentukan oleh Ketua Pengarah”.

**Pindaan seksyen 91w**

**11.** Seksyen 91w Akta ibu dipinda dengan menggantikan
perkataan “yang pada keseluruhan isinya mengikut borang yang
ditetapkan dengan memberikan butir-butir barang-barang yang
diangkut dalam kenderaan, vesel atau kapal udara itu”
dengan perkataan “dalam bentuk dan mengikut cara yang
ditentukan oleh Ketua Pengarah”.


-----

_Eksais (Pindaan)_ 5

HURAIAN

Rang Undang-Undang ini bertujuan untuk meminda Akta Eksais 1976
(“Akta 176”).

2. _Fasal 1_ mengandungi tajuk ringkas dan kuasa Menteri untuk menetapkan
tarikh permulaan kuat kuasa Akta yang dicadangkan.

3. _Fasal 2 bertujuan untuk mengadakan peruntukan bagi pindaan am berhubung_
dengan seksyen 91dc dan 91k, dan subseksyen 47(2), dan perenggan 13(1)(b),
19(1)(d), 19a(1)(e) dan 67(3a)(b), untuk memberi Ketua Pengarah kuasa untuk
menentukan bentuk dan cara, antara lain—

_(a)_ tuntutan pemulangan balik apa-apa wang yang terlebih bayar atau

tersalah bayar, dan memerintahkan supaya dipulangkan balik wang
itu jika dibuktikan dengan memuaskan hati Ketua Pengarah bahawa
wang itu telah terlebih bayar atau tersalah bayar sebagai duti eksais,
surcaj, penalti, fi atau wang lain atau sebagai sewa gudang atau
sebagai apa-apa caj lain di bawah Akta 176;

_(b)_ tuntutan bagi pulangan cukai jika apa-apa barang dieksport oleh

pengilang sebagai suatu bahagian daripada atau ramuan bagi apa-apa
barang yang dikilangkan dalam Malaysia atau sebagai pembungkus,
atau suatu bahagian daripada atau ramuan bagi pembungkus,
barang-barang yang dikilangkan itu dan duti eksais atas bahagian atau
ramuan barang-barang yang dikilangkan itu atau atas pembungkus
atau bahagian atau ramuan barang-barang yang dikilangkan itu telah
dibayar;

_(c)_ tuntutan untuk pulangan cukai apabila apa-apa barang import, selain

barang-barang yang terlibat di bawah seksyen 19e Akta 176 yang
atasnya duti eksais telah dibayar, dieksport semula;

_(d)_ permohonan untuk mengkaji semula suatu keputusan Ketua Pengarah

oleh mana-mana orang yang terkilan dengan keputusan itu;

_(e)_ pemakluman bagi maksud merujuk suatu tuntutan ke atas barang-barang

yang disita atau hasil jualan barang-barang yang disita atau permohonan
bertulis yang dibuat bagi pelepasan barang-barang yang disita kepada
Majistret Kelas Pertama untuk keputusan; dan

_(f)_ akuan berhubung dengan barang-barang yang diangkut dalam kenderaan,

vesel atau kapal udara dari Langkawi dan Tioman ke kawasan utama
kastam.

4. _Fasal 3 bertujuan untuk meminda subseksyen 5a(1) Akta 176 untuk memberi_
Ketua Pengarah kuasa untuk menentukan bentuk dan cara suatu permohonan
untuk ketetapan kastam.


-----

6 _Rang Undang-Undang_

5. _Fasal 4 bertujuan untuk memotong subseksyen 16(2) Akta 176 memandangkan_
penentuan apa-apa nilai barang bagi maksud pengiraan duti eksais yang kena
dibayar adalah diperuntukkan melalui peraturan-peraturan yang dibuat di bawah
perenggan 85(2)(bd) Akta 176.

6. _Fasal 5_ bertujuan untuk meminda seksyen 19b Akta 176 untuk memberi
Ketua Pengarah kuasa untuk menentukan bentuk dan cara suatu akuan bahawa
apa-apa barang jika suatu pulangan cukai telah dibuat bagi barang yang dieksport
semula telah sebenarnya dieksport semula dan tidak didaratkan semula atau
diturunkan dari kereta api dan tidak dimaksudkan untuk didaratkan semula
atau diturunkan dari kereta api di mana-mana pelabuhan kastam, lapangan
terbang kastam atau tempat dalam Malaysia atau dalam mana-mana pelabuhan
di Malaysia.

7. _Fasal 6_ bertujuan untuk meminda subseksyen 20(1) Akta 176 untuk
memberi Ketua Pengarah kuasa untuk menentukan bentuk dan cara suatu lesen
untuk menyuling, menapai ataupun selainnya mengilang apa-apa barang-barang
berduti, atau mengilang apa-apa tembakau atau liquor yang memabukkan yang
dikeluarkan oleh Ketua Pengarah.

8. _Fasal 7_ bertujuan untuk meminda subseksyen 23(1) Akta 176 untuk
memberi Ketua Pengarah kuasa untuk menentukan bentuk dan cara suatu permit
yang diluluskan oleh pegawai yang hak untuk memindahkan barang-barang
berduti dari sesuatu tempat suling, bruari atau tempat pengilangan lain yang
dinyatakan dalam sesuatu lesen yang dikeluarkan di bawah seksyen 20
Akta 176, sesuatu gudang berlesen atau mana-mana tempat lain di bawah
kawalan eksais.

9. _Fasal 8_ bertujuan untuk memasukkan seksyen baharu 44aa dan 44ab
ke dalam Akta 176.

Seksyen 44aa yang dicadangkan bertujuan untuk memberi Menteri kuasa

untuk melanjutkan tempoh untuk melakukan sesuatu perbuatan atau benda
yang perlu disempurnakan dalam tempoh tertentu di bawah Akta 176 sekiranya
dia berpuas hati bahawa perbuatan atau benda itu tidak dapat disempurnakan
dalam tempoh itu disebabkan oleh berlakunya apa-apa kecemasan awam atau
krisis kesihatan awam.

Seksyen 44ab yang dicadangkan bertujuan untuk memberi Menteri kuasa

untuk menambah, memotong atau mengubah apa-apa terma dan syarat yang
dikenakan menurut Akta 176 bagi maksud melaksanakan tujuan Akta 176,
dengan syarat bahawa notis munasabah diberikan kepada orang yang terikat
dengan terma dan syarat itu.

10. _Fasal 9_ bertujuan untuk memotong perenggan 85(2)(bc) Akta 176

memandangkan borang yang ditetapkan di bawah perenggan itu ditentukan oleh
Ketua Pengarah di bawah Akta yang dicadangkan. _Fasal ini juga bertujuan_
untuk meminda perenggan 85(2)(e) Akta 176 bagi memperuntukkan bahawa
Menteri boleh membuat peraturan-peraturan bagi menetapkan borang yang
hendak digunakan di bawah dan bagi maksud yang berhubung dengan seksyen 35
Akta 176.


-----

_Eksais (Pindaan)_ 7

11. _Fasal 10 bertujuan untuk meminda seksyen 90c Akta 176 untuk memberi_

Ketua Pengarah kuasa untuk menentukan bentuk dan cara suatu akuan berhubung
dengan barang-barang yang diangkut dalam kenderaan, vesel atau kapal udara
dari Labuan ke kawasan utama kastam.

12. _Fasal 11 bertujuan untuk meminda seksyen 91w Akta 176 untuk memberi_

Ketua Pengarah kuasa untuk menentukan bentuk dan cara suatu akuan berhubung
dengan barang-barang yang diangkut dalam kenderaan, vesel atau kapal udara
dari Pangkor ke kawasan utama kastam.

13. Pindaan lain yang tidak diperkatakan secara khusus dalam Huraian ini

merupakan pindaan kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3279]


-----

