---
Year: 2008
Bill: D.R.22/2008 - Rang Undang-Undang Pencen (Pindaan)(No. 2) 2008 (Lulus)
Title: D.R.22/2008 - Rang Undang-Undang Pencen (Pindaan)(No. 2) 2008 (Lulus)
Download URL: https://www.parlimen.gov.my/files/billindex/pdf/2008/DR222008.pdf
URL: https://www.parlimen.gov.my/files/billindex/pdf/2008/DR222008.pdf
---
---
Reading:
D.R.22/2008
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

**D.R. 22/2008**

RANG UNDANG-UNDANG

_b e r n a m a_

Suatu Akta untuk meminda Akta Pencen 1980.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Pencen (Pindaan)**
(No. 2) 2008.

(2) Perenggan 2(a), seksyen 3, perenggan 4(a) dan 5(a), seksyen
7 dan subseksyen 10(1), (2) dan (3) mula berkuat kuasa pada
1 Januari 2009.

(3) Perenggan 2(b), seksyen 9 dan subseksyen 10(4) disifatkan
telah mula berkuat kuasa pada 1 Januari 2008.

(4) Pindaan dalam perenggan 4(b) dan 5(b), seksyen 6 dan 8,
setakat yang berhubungan dengan—

_(a)_ penyusutan amaun pencen terbitan atau elaun bersara
terbitan kepada tujuh puluh peratus selepas tempoh dua
belas tahun setengah, mula berkuat kuasa pada 1 Januari
2009; dan

_(b)_ kehendak pemastautinan di Malaysia, disifatkan telah
mula berkuat kuasa pada 1 Januari 2008.


-----

2 _Rang Undang-Undang_

**Pindaan seksyen 2**

**2. Akta Pencen 1980 [Akta 227], yang disebut “Akta ibu” dalam**
Akta ini, dipinda dalam seksyen 2—

_(a)_ dalam takrif “pegawai berpencen”, dengan memasukkan
sebelum perkataan “seksyen 8” perkataan “subseksyen
6a(6c) atau”; dan

_(b)_ dengan memotong takrif “bermastautin di Malaysia”.

**Pindaan seksyen 6a**

**3. Seksyen 6a Akta ibu dipinda dengan memasukkan selepas**
subseksyen (6) subseksyen yang berikut:

“(6a) Walau apa pun subseksyen (3), seseorang pegawai
yang telah memilih Skim Kumpulan Wang Simpanan Pekerja
sebelum 1 Januari 2009 dan telah disahkan dalam jawatannya
sebelum tarikh itu hendaklah diberikan opsyen untuk memilih
pencen, ganjaran atau faedah lain yang diberikan di bawah
Akta ini.

(6b) Opsyen yang dibuat di bawah subseksyen (6a) menjadi
muktamad pada 1 Februari 2009 dan peruntukan Akta ini
hendaklah terpakai bagi pegawai itu mulai tarikh itu.

(6c) Jika seseorang pegawai telah memilih pencen,
ganjaran atau faedah lain menurut subseksyen (6a) dan mati
sebelum opsyen itu menjadi muktamad menurut subseksyen
(6b), pegawai itu disifatkan menjadi pegawai berpencen dan
peruntukan Akta ini hendaklah terpakai baginya mulai tarikh
kematiannya.”.

**Pindaan seksyen 12**

**4. Seksyen 12 Akta ibu dipinda—**

_(a)_ dalam subseksyen (4), dengan menggantikan perkataan
“Jika seseorang pegawai” dengan perkataan “Tertakluk
kepada seksyen 16, jika seseorang pegawai”; dan

_(b)_ dengan memotong subseksyen (5).


-----

_Pencen (Pindaan) (No. 2)_ 3

**Pindaan seksyen 14**

**5. Seksyen 14 Akta ibu dipinda—**

_(a)_ dalam subseksyen (1), dengan menggantikan perkataan
“Jika seseorang pegawai berpencen” dengan perkataan
“Tertakluk kepada seksyen 16, jika seseorang pegawai
berpencen”; dan

_(b)_ dengan memotong subseksyen (2).

**Pindaan seksyen 15**

**6. Subseksyen 15(1) Akta ibu dipinda—**

_(a)_ dengan memotong perenggan _(a);_

_(b)_ dalam perenggan _(b)—_

(i) dengan memasukkan selepas perkataan “pegawai
berpencen mati” perkataan “dalam atau”; dan

(ii) dengan menggantikan perkataan “tujuh puluh peratus
dari pencen pegawai itu” dengan perkataan “amaun
pencen yang dibayar kepadanya”; dan

_(c)_ dalam proviso—

(i) dalam perenggan (iv), dengan menggantikan koma
di hujung perenggan itu dengan noktah; dan

(ii) dengan memotong perkataan “dan adalah bermastautin
di Malaysia.”.

**Pindaan seksyen 22**

**7. Subseksyen 22(1) Akta ibu dipinda dengan menggantikan**
perkataan “setengah” dengan perkataan “tiga per lima”.

**Pindaan seksyen 25**

**8. Seksyen 25 Akta ibu dipinda—**

_(a)_ dengan menggantikan subperenggan _(a)(ii) dengan_
subperenggan yang berikut:

“(ii) elaun bersara terbitan yang banyaknya sama
dengan elaun bersara pegawai itu;”;


-----

4 _Rang Undang-Undang_

_(b)_ dengan menggantikan perenggan _(b)_ dengan perenggan
yang berikut:

“(b) jika seseorang pegawai sementara yang sedang
menerima elaun bersara mati dalam atau selepas
tempoh dua belas tahun setengah dari tarikh
persaraannya, elaun bersara terbitan yang sama
banyaknya dengan elaun bersara pegawai itu
boleh diberikan kepada orang yang ditetapkan
dalam peraturan-peraturan:

Dengan syarat bahawa apa-apa pemberian
elaun bersara terbitan selepas tamatnya tempoh
dua belas tahun setengah hendaklah dibuat hanya
jika penerimanya—

(i) dalam hal seseorang balu atau duda, telah
berkahwin dengan pegawai yang mati
itu semasa pegawai itu masih dalam
perkhidmatan;

(ii) dalam hal seseorang anak atau anak tiri
tanggungan, ialah anak atau anak tiri
tanggungan hasil perkahwinan yang telah
berlaku semasa pegawai itu masih dalam
perkhidmatan;

(iii) dalam hal seseorang anak angkat, ialah
anak yang diangkat di bawah mana-mana
undang-undang bertulis yang berhubungan
dengan pengangkatan atau di bawah
mana-mana adat atau kelaziman semasa
pegawai itu masih dalam perkhidmatan;
atau

(iv) dalam hal seseorang anak tidak sah taraf,
ialah anak yang dikandungkan semasa
pegawai itu masih dalam perkhidmatan.”;
dan

_(c)_ dengan memotong perenggan _(c)._

**Pemotongan seksyen 25a**

**9. Akta ibu dipinda dengan memotong seksyen 25a.**


-----

_Pencen (Pindaan) (No. 2)_ 5

**Peruntukan kecualian dan peralihan**

**10. (1) Seseorang pegawai yang telah memilih Skim Kumpulan**
Wang Simpanan Pekerja sebelum 1 Januari 2009 tetapi pengesahan
jawatannya telah dikuatkuasakan ke belakang sebelum 1 Januari
2009 hendaklah diberikan opsyen untuk memilih pencen, ganjaran
dan faedah lain sebagaimana yang dinyatakan dalam subseksyen
6a(6a) Akta ibu.

(2) Bagi maksud subseksyen (1), opsyen pegawai itu hendaklah
disifatkan menjadi muktamad satu bulan dari tarikh dia memilih
opsyen itu dan peruntukan Akta ibu hendaklah terpakai bagi
pegawai itu mulai tarikh itu.

(3) Pemberian pencen, pencen terbitan, elaun bersara atau
elaun bersara terbitan berkenaan dengan seseorang pegawai yang
bersara sebelum 1 Januari 2009 atau mati sebelum 31 Disember
2008 hendaklah berdasarkan Akta ibu seolah-olah Akta ibu tidak
dipinda oleh Akta ini, dan pemberian pencen, pencen terbitan,
elaun bersara atau elaun bersara terbitan itu hendaklah berdasarkan
pindaan yang dibuat kepada Akta ibu oleh Akta ini hanya mulai
1 Januari 2009 dan kena dibayar mulai tarikh itu.

(4) Dalam hal penghapusan kehendak pemastautinan di Malaysia,
pemberian pencen terbitan atau elaun bersara terbitan sebelum
1 Januari 2008 hendaklah berdasarkan Akta ibu seolah-olah Akta
ibu tidak dipinda oleh Akta ini dan pemberian pencen terbitan
atau elaun bersara terbitan itu hendaklah berdasarkan pindaan
yang dibuat kepada Akta ibu oleh Akta ini hanya mulai 1 Januari
2008 dan hendaklah kena dibayar mulai tarikh itu.

HURAIAN

Rang Undang-Undang ini bertujuan untuk meminda Akta Pencen 1980
(“Akta 227”) untuk membolehkan pegawai yang telah memilih Skim Kumpulan
Wang Simpanan Pekerja memilih pencen, ganjaran atau faedah lain, untuk
mengadakan peruntukan bagi penghapusan kehendak pemastautinan di Malaysia
bagi pemberian pencen terbitan atau elaun bersara terbitan, peningkatan
perkhidmatan yang boleh dimasuk kira dari dua puluh lima tahun kepada tiga
puluh tahun, dan penghapusan penyusutan pencen terbitan atau elaun bersara
terbitan kepada tujuh puluh peratus selepas tempoh dua belas tahun setengah
dari tarikh persaraan pegawai atau tarikh sebaik selepas tarikh kematian pegawai
dalam perkhidmatan, semuanya bagi penambahbaikan faedah pencen kepada
pegawai perkhidmatan awam.


-----

6 _Rang Undang-Undang_

2. _Fasal 1 mengandungi tajuk ringkas, peruntukan tentang permulaan kuat_
kuasa dan pemakaian Akta yang dicadangkan.

3. _Fasal 2 bertujuan untuk meminda takrif “pegawai berpencen” untuk_
merangkumi pegawai di bawah Skim Kumpulan Wang Simpanan Pekerja yang
telah memilih pencen, ganjaran dan faedah lain di bawah subseksyen 6a(6a)
tetapi mati sebelum opsyennya menjadi muktamad. _Fasal ini juga bertujuan_
untuk memotong takrif “bermastautin di Malaysia”.

4. Fasal 3 bertujuan untuk meminda seksyen 6a Akta 227 untuk membolehkan
pegawai yang telah memilih Skim Kumpulan Wang Simpanan Pekerja
diberikan opsyen untuk memilih pencen, ganjaran atau faedah lain di bawah
Akta 227. Pegawai yang dibenarkan untuk berbuat demikian ialah mereka
yang telah memilih Skim Kumpulan Wang Simpanan Pekerja sebelum
1 Januari 2009 dan telah disahkan dalam jawatan sebelum tarikh itu. Opsyen
itu menjadi muktamad pada 1 Februari 2009.

5. Fasal 4, 5, 6 dan _8 masing-masing bertujuan untuk meminda seksyen_
12, 14, 15 dan 25 Akta 227 untuk menghapuskan kehendak pemastautinan
di Malaysia bagi pemberian pencen terbitan atau elaun bersara terbitan dan
penyusutan pencen terbitan atau elaun bersara terbitan kepada tujuh puluh
peratus selepas tempoh dua belas tahun setengah dari tarikh persaraan pegawai
atau tarikh sebaik selepas tarikh kematian pegawai dalam perkhidmatan.

6. Fasal 7 bertujuan untuk meminda seksyen 22 Akta 227 untuk membolehkan
pencen maksimum yang boleh diberikan kepada seseorang pegawai ditambah
daripada setengah gaji yang akhir diterimanya kepada tiga per lima daripada
gaji yang akhir diterimanya.

7. Fasal 9 bertujuan untuk memotong seksyen 25a Akta 227 sebagai pindaan
berbangkit kepada penghapusan kehendak pemastautinan di Malaysia.

8. Fasal 10 memperkatakan peruntukan kecualian dan peralihan.
_Subfasal (1) bertujuan untuk membolehkan seseorang pegawai, yang telah_
memilih Skim Kumpulan Wang Simpanan Pekerja sebelum 1 Januari 2009 tetapi
pengesahan jawatannya telah dikuatkuasakan ke belakang sebelum 1 Januari
2009, dibenarkan memilih pencen, ganjaran atau faedah lain di bawah Akta
227. Subfasal (2) bertujuan untuk memperuntukkan bahawa opsyen ini menjadi
muktamad satu bulan dari tarikh dia memilih opsyen itu. Subfasal (3) bertujuan
untuk memperuntukkan bahawa pemberian pencen, pencen terbitan, elaun
bersara atau elaun bersara terbitan hendaklah berdasarkan pindaan yang dibuat
kepada Akta ibu hanya mulai 1 Januari 2009. Berhubung dengan penghapusan
kehendak pemastautinan di Malaysia, pemberian pencen terbitan atau elaun
bersara terbitan dan pembayarannya dijelaskan dalam _subfasal (4)._

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2])2652]


-----

