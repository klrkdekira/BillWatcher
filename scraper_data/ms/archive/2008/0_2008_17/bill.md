---
Year: 2008
Bill: D.R.27/2008 - Rang Undang-Undang Suruhanjaya Pelantikan Kehakiman 2008 (Lulus)
Title: D.R.27/2008 - Rang Undang-Undang Suruhanjaya Pelantikan Kehakiman 2008 (Lulus)
Download URL: https://www.parlimen.gov.my/files/billindex/pdf/2008/DR272008.pdf
URL: https://www.parlimen.gov.my/files/billindex/pdf/2008/DR272008.pdf
---
---
Reading:
D.R.27/2008
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Suruhanjaya Pelantikan Kehakiman_ 1

**D.R. 27/2008**

Rang Undang-Undang Suruhanjaya
pelantikan kehakiman 2008

susunan fasal

Bahagian I

Permulaan

Fasal

1. Tajuk ringkas, permulaan kuat kuasa dan pemakaian

2. Mendukung kebebasan badan kehakiman

3. Tafsiran

Bahagian II

Penubuhan suruhanjaya pelantIkan kehakiman

4. Penubuhan Suruhanjaya Pelantikan Kehakiman

5. Keanggotaan Suruhanjaya

6. Tempoh jawatan

7. Elaun

8. Penjalanan sementara fungsi Pengerusi

9. Pembatalan pelantikan dan peletakan jawatan

10. Pengosongan jawatan

11. Penzahiran kepentingan

12. Perlindungan daripada liabiliti persendirian

13. Mesyuarat

14. Minit

15. Kesahan perbuatan dan prosiding

16. Tatacara

17. Anggota Suruhanjaya hendaklah menumpukan masa kepada urusan
Suruhanjaya


-----

_Rang Undang-Undang_

Fasal

18. Jawatankuasa

19. Setiausaha dan pekhidmat Suruhanjaya

20. Pegawai dan pekhidmat Suruhanjaya

Bahagian III

fungsi dan kuasa suruhanjaya

21. Fungsi dan kuasa Suruhanjaya

Bahagian IV

Pemilihan ke Jawatan ketua hakim negara mahkamah persekutuan,
presiden mahkamah rayuan, hakim-hakim besar mahkamah tinggi,
hakim mahkamah persekutuan, mahkamah rayuan,
mahkamah tinggi dan pesuruhjaya kehakiman

22. Proses pemilihan

23. Kriteria pemilihan

24. Mesyuarat pemilihan

25. Kehilangan kelayakan daripada mesyuarat pemilihan

26. Laporan tentang syor

27. Permintaan bagi pemilihan lanjut oleh Perdana Menteri

28. Pemberian nasihat

29. Pesuruhjaya Kehakiman boleh memohon untuk menjadi hakim Mahkamah
Tinggi

Bahagian V

Am

30. Peraturan-peraturan

31. Laporan tahunan

32. Obligasi kerahsiaan

33. Memberikan maklumat palsu kepada Suruhanjaya

34. Mempengaruhi atau cuba untuk mempengaruhi Suruhanjaya

35. Memulakan dan menjalankan pendakwaan

36. Pekhidmat awam

37. Pencegahan kesulitan atau anomali


-----

_Suruhanjaya Pelantikan Kehakiman_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi penubuhan
Suruhanjaya Pelantikan Kehakiman berhubung dengan pelantikan
hakim-hakim mahkamah atasan, untuk menyatakan kuasa dan
fungsi Suruhanjaya itu, untuk mendukung kebebasan berterusan
badan kehakiman, dan untuk mengadakan peruntukan bagi perkaraperkara yang berkaitan atau yang bersampingan dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas, permulaan kuat kuasa dan pemakaian**

**1.** (1) Akta ini bolehlah dinamakan Akta Suruhanjaya Pelantikan
Kehakiman 2008.

(2) Akta ini mula berkuat kuasa pada tarikh yang ditetapkan
oleh Perdana Menteri melalui pemberitahuan dalam _Warta._

(3) Akta ini terpakai bagi pelantikan hakim-hakim Mahkamah
Persekutuan, Mahkamah Rayuan dan Mahkamah Tinggi dan
pesuruhjaya kehakiman dan hendaklah termasuk pelantikan Ketua
Hakim Negara Mahkamah Persekutuan, Presiden Mahkamah
Rayuan, Hakim Besar Mahkamah Tinggi di Malaya, Hakim Besar
Mahkamah Tinggi di Sabah dan Sarawak yang dibuat pada atau
selepas permulaan kuat kuasa Akta ini.


-----

4 _Rang Undang-Undang_

**Mendukung kebebasan badan kehakiman**

**2. Perdana Menteri mestilah mendukung kebebasan berterusan**
badan kehakiman dan mestilah mengambil kira—

_(a) perlunya mempertahankan kebebasan itu;_

_(b) perlunya badan kehakiman mempunyai sokongan yang_
perlu untuk membolehkannya menjalankan fungsinya;

_(c) perlunya kepentingan awam diwakili dengan sepatutnya_
berkenaan dengan perkara-perkara yang berhubungan
dengan badan kehakiman, pentadbiran keadilan dan
perkara-perkara yang berkaitan.

**Tafsiran**

**3.** Dalam Akta ini, melainkan jika konteksnya menghendaki
makna yang lain—

“anggota Suruhanjaya” ertinya orang yang dilantik di bawah
seksyen 5;

“hakim-hakim mahkamah atasan” ertinya hakim-hakim Mahkamah
Tinggi, Mahkamah Rayuan dan Mahkamah Persekutuan dan
hendaklah termasuk Ketua Hakim Negara Mahkamah Persekutuan,
Presiden Mahkamah Rayuan, Hakim Besar Mahkamah Tinggi
di Malaya dan Hakim Besar Mahkamah Tinggi di Sabah dan
Sarawak;

“mahkamah atasan” ertinya Mahkamah Persekutuan, Mahkamah
Rayuan, Mahkamah Tinggi di Malaya dan Mahkamah Tinggi
di Sabah dan Sarawak kecuali jika dinyatakan dengan khusus
selainnya;

“mesyuarat pemilihan” ertinya suatu mesyuarat yang dipanggil
untuk mempertimbangkan pemilihan orang yang layak untuk
mengisi kekosongan dalam mahkamah atasan;

“Pengerusi” ertinya Pengerusi Suruhanjaya;

“Setiausaha” ertinya Setiausaha kepada Suruhanjaya;

“Suruhanjaya” ertinya Suruhanjaya Pelantikan Kehakiman.


-----

_Suruhanjaya Pelantikan Kehakiman_ 5

Bahagian II

PENUBUHAN SURUHANJAYA PELANTIKAN KEHAKIMAN

**Penubuhan Suruhanjaya Pelantikan Kehakiman**

**4.** Suruhanjaya Pelantikan Kehakiman ditubuhkan.

**Keanggotaan Suruhanjaya**

**5.** (1) Suruhanjaya hendaklah terdiri daripada anggota yang
berikut:

_(a) Ketua Hakim Negara Mahkamah Persekutuan yang_
hendaklah menjadi Pengerusi;

_(b) Presiden Mahkamah Rayuan;_

_(c) Hakim Besar Mahkamah Tinggi di Malaya;_

_(d) Hakim Besar Mahkamah Tinggi di Sabah dan Sarawak;_

_(e) seorang hakim Mahkamah Persekutuan yang hendaklah_
dilantik oleh Perdana Menteri; dan

_(f) empat orang yang terkemuka, yang bukan merupakan_
anggota eksekutif atau perkhidmatan awam lain, yang
dilantik oleh Perdana Menteri selepas berunding dengan
Majlis Peguam Malaysia, Persatuan Undang-Undang
Sabah, Persatuan Peguam Bela Sarawak, Peguam Negara
Persekutuan, Peguam Besar perkhidmatan perundangan
Negeri atau mana-mana badan berkaitan yang lain.

(2) Pelantikan anggota Suruhanjaya dan tempoh pelantikan itu
hendaklah disiarkan dalam _Warta._

**Tempoh jawatan**

**6.** (1) Anggota Suruhanjaya yang dilantik di bawah perenggan
5(1)(e) dan (f) hendaklah memegang jawatan selama tempoh dua
tahun dan adalah layak dilantik semula tetapi tiada anggota boleh
memegang jawatan selama lebih daripada dua penggal.


-----

6 _Rang Undang-Undang_

(2) Anggota Suruhanjaya yang dilantik di bawah perenggan
5(1)(f) adalah tidak layak dipertimbangkan bagi apa-apa pelantikan
ke mahkamah atasan selama tempoh jawatannya sebagai anggota
dan selama tempoh dua tahun selepas terhenti pelantikannya
sebagai anggota Suruhanjaya.

**Elaun**

**7.** Anggota Suruhanjaya hendaklah dibayar apa-apa elaun yang
ditentukan oleh Perdana Menteri.

**Penjalanan sementara fungsi Pengerusi**

**8.** (1) Presiden Mahkamah Rayuan hendaklah bertindak sebagai
Pengerusi Suruhanjaya selama tempoh apabila—

_(a) jawatan Pengerusi menjadi kosong;_

_(b) Pengerusi tidak hadir bertugas atau tidak ada di Malaysia;_
atau

_(c) Pengerusi, kerana apa-apa sebab lain, tidak berupaya_
melaksanakan fungsinya.

(2) Presiden Mahkamah Rayuan hendaklah, selama tempoh dia
melaksanakan fungsi Pengerusi di bawah seksyen ini, disifatkan
sebagai Pengerusi Suruhanjaya.

**Pembatalan pelantikan dan peletakan jawatan**

**9.** (1) Pelantikan mana-mana anggota yang dilantik di bawah
perenggan 5(1)(f) boleh pada bila-bila masa dibatalkan oleh Perdana
Menteri tanpa memberikan apa-apa sebab bagi pembatalan itu.

(2) Seseorang anggota yang dilantik di bawah perenggan
5(1)(f) boleh pada bila-bila masa meletakkan jawatannya dengan
memberikan notis bertulis yang dialamatkan kepada Perdana
Menteri.


-----

_Suruhanjaya Pelantikan Kehakiman_ 7

**Pengosongan jawatan**

**10.** (1) Jawatan seseorang anggota Suruhanjaya hendaklah menjadi
kosong jika—

_(a) dia mati;_

_(b) telah dibuktikan terhadapnya, atau dia telah disabitkan_
atas, suatu pertuduhan berkenaan dengan—

(i) suatu kesalahan yang melibatkan fraud, kecurangan
atau keburukan akhlak;

(ii) suatu kesalahan di bawah mana-mana undang-undang
yang berhubungan dengan rasuah; atau

(iii) apa-apa kesalahan lain yang boleh dihukum dengan
pemenjaraan (sama ada pemenjaraan sahaja atau
sebagai tambahan kepada atau sebagai ganti denda)
selama lebih daripada dua tahun;

_(c) dia menjadi bankrap;_

_(d) dia tidak sempurna akal atau selainnya tidak berupaya_
menunaikan kewajipannya;

_(e) dia tidak menghadiri tiga mesyuarat Suruhanjaya berturut-_
turut tanpa kebenaran Pengerusi atau, dalam hal Pengerusi,
tanpa kebenaran Perdana Menteri;

_(f) pelantikannya dibatalkan oleh Perdana Menteri; atau_

_(g) peletakan jawatannya diterima oleh Perdana Menteri._

(2) Jika jawatan seseorang anggota Suruhanjaya menjadi kosong
menurut subseksyen (1), Perdana Menteri boleh melantik manamana orang yang difikirkannya sesuai untuk mengisi kekosongan
yang wujud itu bagi baki tempoh yang dikosongkan oleh anggota
itu atau bagi tempoh interim sehingga orang yang baru dilantik
ke jawatan atau kedudukan yang dipegang oleh anggota itu sebelum
dia mengosongkan jawatan atau kedudukan itu.

(3) Apa-apa tempoh pelantikan di bawah subseksyen (2) tidak
boleh diambil pertimbangan dalam mengambil kira tempoh
pelantikan yang dinyatakan dalam seksyen 6.


-----

8 _Rang Undang-Undang_

**Penzahiran kepentingan**

**11. (1) Mana-mana anggota Suruhanjaya yang bersaudara atau**
berkaitan dengan mana-mana calon yang dipertimbangkan bagi
pemilihan hendaklah menzahirkan hubungannya dengan calon itu
kepada Suruhanjaya.

(2) Penzahiran di bawah subseksyen (1) hendaklah direkodkan
dalam minit mesyuarat Suruhanjaya yang dalamnya perkara itu
dibincangkan atau ditimbangtelitikan dan, selepas penzahiran itu,
anggota itu—

_(a) tidak boleh hadir semasa mana-mana perbincangan atau_
pertimbangtelitian, atau keputusan Suruhanjaya apabila
perkara itu dibincangkan atau ditimbangtelitikan, atau
diputuskan; dan

_(b) tidak boleh dikira bagi maksud membentuk kuorum_
Suruhanjaya apabila perkara itu dibincangkan atau
ditimbangtelitikan, atau diputuskan.

(3) Bagi maksud seksyen ini—

“bersaudara”, berhubung dengan seseorang anggota Suruhanjaya,
ertinya—

_(a) suami atau isteri atau bekas suami atau isteri anggota_
Suruhanjaya itu;

_(b) saudara lelaki atau perempuan anggota Suruhanjaya itu;_

_(c) saudara lelaki atau perempuan kepada suami atau isteri_
atau bekas suami atau isteri anggota Suruhanjaya itu;

_(d) orang yang mempunyai pertalian nasab langsung ke atas_
atau ke bawah dengan anggota Suruhanjaya itu;

_(e) orang yang mempunyai pertalian nasab langsung ke atas_
atau ke bawah dengan suami atau isteri atau bekas suami
atau isteri anggota Suruhanjaya itu;

_(f) suami atau_ isteri atau bekas suami atau isteri mana-mana
orang yang disebut dalam perenggan _(b),_ _(c),_ _(d) atau_
_(e);_

_(g) orang yang mempunyai pertalian nasab langsung ke bawah_
dengan orang yang disebut dalam perenggan (b), (c) atau
_(f);_


-----

_Suruhanjaya Pelantikan Kehakiman_ 9

_(h) bapa saudara, ibu saudara atau sepupu kepada anggota_
Suruhanjaya itu, atau bapa saudara, ibu saudara atau
sepupu kepada suami atau isteri atau bekas suami atau
isteri anggota Suruhanjaya itu; atau

_(i)_ orang yang mempunyai pertalian nasab langsung
ke atas atau ke bawah kepada orang yang disebut dalam
perenggan _(h);_

“berkaitan”, berhubung dengan seseorang anggota Suruhanjaya,
ertinya—

_(a) seseorang yang merupakan penama anggota Suruhanjaya_
itu;

_(b) pekongsi anggota Suruhanjaya itu;_

_(c) bekas pekongsi anggota Suruhanjaya itu;_

_(d)_ suami atau isteri kepada pekongsi atau bekas pekongsi
anggota Suruhanjaya itu;

_(e) bekas suami atau isteri kepada pekongsi atau bekas suami_
atau isteri kepada bekas pekongsi anggota Suruhanjaya
itu;

_(f) seseorang yang menjalankan amalan dalam suatu firma yang_
dalamnya anggota Suruhanjaya itu atau penamanya—

(i) menjadi pekongsi;

(ii) menjadi orang yang bertanggungjawab bagi atau
mengawal perniagaannya atau hal ehwalnya;

(iii) menjadi perunding; atau

(iv) diambil bekerja;

_(g)_ seseorang yang merupakan pengarah mana-mana
perbadanan yang dalamnya anggota Suruhanjaya itu atau
penamanya—

(i) menjadi pengarah; atau

(ii) bertanggungjawab bagi atau mengawal perniagaannya
atau hal ehwalnya; atau mempunyai kepentingan
mengawal atau syer yang nilainya berjumlah tidak
kurang daripada tiga puluh peratus daripada modal
terbitan keseluruhan perbadanan itu; atau


-----

10 _Rang Undang-Undang_

_(h) pemegang amanah sesuatu amanah yang anggota Suruhanjaya_
itu atau keluarga anggota itu merupakan benefisiari.

(4) Mana-mana anggota Suruhanjaya yang tidak menzahirkan
kepentingannya sebagaimana yang dikehendaki di bawah subseksyen
(1) melakukan suatu kesalahan dan boleh, apabila disabitkan,
didenda tidak melebihi satu ratus ribu ringgit atau dipenjarakan
selama tempoh tidak melebihi dua tahun atau kedua-duanya.

**Perlindungan daripada liabiliti persendirian**

**12.** Tiada anggota Suruhanjaya boleh menanggung liabiliti
persendirian bagi apa-apa kerugian atau kerosakan yang disebabkan
oleh apa-apa perbuatan atau peninggalan dalam mentadbirkan
hal ehwal Suruhanjaya, melainkan jika kerugian atau kerosakan
itu disebabkan oleh perbuatan atau peninggalan yang salah yang
disengajakan olehnya.

**Mesyuarat**

**13.** (1) Suruhanjaya hendaklah bermesyuarat sekurang-kurangnya
sekali sebulan pada bila-bila masa dan di mana-mana tempat yang
ditentukan oleh Pengerusi.

(2) Notis sekurang-kurangnya sepuluh hari secara bertulis atau
melalui mel elektronik hendaklah diberikan kepada anggota-anggota
Suruhanjaya.

(3) Pengerusi hendaklah mempengerusikan mana-mana mesyuarat
Suruhanjaya dan jika bagi apa-apa sebab Pengerusi tidak hadir, hakim
yang paling kanan selepasnya hendaklah menjadi pengerusi.

(4) Kuorum Suruhanjaya ialah tujuh orang termasuk
Pengerusi.

(5) Jika tidak ada kuorum sebagaimana yang diperuntukkan
oleh subseksyen (4) disebabkan oleh anggota menjadi tidak layak
di bawah seksyen 11 atau 25, maka kuorum tidak boleh kurang
daripada lima orang.


-----

_Suruhanjaya Pelantikan Kehakiman_ 11

(6) Tiap-tiap anggota Suruhanjaya yang hadir berhak mendapat
satu undi melalui undi sulit dan jika terdapat persamaan bilangan
undi yang dibuang, Pengerusi atau anggota Suruhanjaya yang
mempengerusikan mesyuarat itu sebagai pengerusi hendaklah
mempunyai undi pemutus.

(7) Suruhanjaya boleh mengundang mana-mana orang
untuk menghadiri sesuatu mesyuarat Suruhanjaya bagi maksud
menasihatinya tentang apa-apa perkara yang dibincangkan, tetapi
orang itu tidak berhak untuk mengundi dalam mesyuarat itu.

**Minit**

**14.** (1) Suruhanjaya hendaklah menyebabkan minit kesemua
mesyuaratnya disenggarakan dan disimpan dalam bentuk yang
sepatutnya.

(2) Tiap-tiap mesyuarat Suruhanjaya berkenaan dengan prosiding
yang mengenainya minit telah dibuat sedemikian hendaklah
disifatkan telah dipanggil dan diadakan dengan sewajarnya
dan semua anggota pada mesyuarat itu layak sewajarnya untuk
bertindak.

**Kesahan perbuatan dan prosiding**

**15.** Tiada perbuatan yang dilakukan atau prosiding yang diambil
di bawah Akta ini boleh dipersoalkan atas alasan—

_(a)_ terdapat kekosongan dalam keanggotaan, atau terdapat
kecacatan dalam penubuhan, Suruhanjaya;

_(b)_ terdapat pelanggaran peruntukan seksyen 11 oleh manamana anggota Suruhanjaya; atau

_(c) terdapat peninggalan, kecacatan atau ketidakteraturan yang_
tidak menyentuh merit hal itu.

**Tatacara**

**16.** Tertakluk kepada Akta ini, Suruhanjaya hendaklah menentukan
tatacaranya sendiri.


-----

12 _Rang Undang-Undang_

**Anggota Suruhanjaya hendaklah menumpukan masa kepada**
**urusan Suruhanjaya**

**17.** Tiap-tiap anggota Suruhanjaya hendaklah menumpukan
masa kepada urusan Suruhanjaya sebagaimana yang perlu untuk
menunaikan kewajipannya dengan berkesan.

**Jawatankuasa**

**18.** (1) Suruhanjaya boleh menubuhkan apa-apa jawatankuasa
sebagaimana yang difikirkannya patut untuk membantunya dalam
pelaksanaan fungsinya.

(2) Suruhanjaya boleh melantik mana-mana anggotanya untuk
menjadi pengerusi atau anggota jawatankuasa.

(3) Suruhanjaya boleh pada bila-bila masa memberhentikan
atau membuat apa-apa perubahan dalam komposisi anggota
jawatankuasa.

(4) Tertakluk kepada apa-apa peraturan-peraturan yang dibuat
oleh Perdana Menteri, sesuatu jawatankuasa yang ditubuhkan oleh
Suruhanjaya boleh menentukan tatacaranya sendiri.

(5) Pengerusi sesuatu jawatankuasa hendaklah menyebabkan
minit mesyuaratnya disenggarakan dan disimpan dalam bentuk yang
sepatutnya dan salinan minit kesemua mesyuaratnya hendaklah
dikemukakan kepada anggota Suruhanjaya seberapa segera yang
mungkin.

(6) Sesuatu jawatankuasa boleh mengundang mana-mana orang
yang bukan anggota jawatankuasa itu untuk menghadiri mana-mana
mesyuarat jawatankuasa itu bagi maksud menasihatinya tentang
apa-apa perkara yang dibincangkan tetapi orang itu tidak berhak
untuk mengundi pada mesyuarat itu.

**Setiausaha kepada Suruhanjaya**

**19.** (1) Hendaklah dilantik seorang Setiausaha kepada Suruhanjaya
oleh Perdana Menteri daripada kalangan anggota perkhidmatan


-----

_Suruhanjaya Pelantikan Kehakiman_ 13

awam am Persekutuan bagi apa-apa tempoh dan atas apa-apa
terma dan syarat sebagaimana yang dinyatakan dalam surat cara
pelantikannya.

(2) Setiausaha hendaklah bertanggungjawab bagi—

_(a) penjalanan, pentadbiran dan pengurusan am fungsi dan_
aktiviti Suruhanjaya; dan

_(b) pelaksanaan keputusan Suruhanjaya._

(3) Setiausaha hendaklah melaksanakan apa-apa kewajipan
lain sebagaimana yang diarahkan oleh Suruhanjaya dari semasa
ke semasa.

(4) Dalam menunaikan kewajipannya Setiausaha hendaklah
bertindak di bawah kuasa dan arahan am Suruhanjaya.

**Pegawai dan pekhidmat Suruhanjaya**

**20.** (1) Hendaklah dilantik apa-apa bilangan pegawai dan pekhidmat
Suruhanjaya sebagaimana yang perlu daripada kalangan anggota
perkhidmatan awam am Persekutuan bagi apa-apa tempoh dan
atas apa-apa terma dan syarat sebagaimana yang dinyatakan dalam
surat cara pelantikan mereka untuk membantu Suruhanjaya dalam
melaksanakan peruntukan dalam Akta ini.

(2) Tiap-tiap pegawai dan pekhidmat Suruhanjaya hendaklah
tertakluk kepada arahan, kawalan dan pengawasan Setiausaha.

Bahagian III

FUNGSI DAN KUASA SURUHANJAYA

**Fungsi dan kuasa Suruhanjaya**

**21.** (1) Fungsi Suruhanjaya adalah—

_(a) untuk memilih orang berkelayakan yang sesuai yang_
wajar dilantik sebagai hakim mahkamah atasan untuk
pertimbangan Perdana Menteri;

_(b) untuk menerima permohonan daripada orang berkelayakan_
bagi pemilihan hakim-hakim ke mahkamah atasan;


-----

14 _Rang Undang-Undang_

_(c) untuk merumuskan dan melaksanakan mekanisme bagi_
pemilihan dan pelantikan hakim mahkamah atasan;

_(d) untuk mengkaji semula dan mengesyorkan program_
kepada Perdana Menteri bagi memperbaik pentadbiran
keadilan;

_(e)_ untuk membuat syor lain berkenaan dengan badan
kehakiman; dan

_(f) untuk melakukan apa-apa benda lain sebagaimana yang_
difikirkannya patut untuk membolehkannya melaksanakan
fungsinya secara berkesan atau yang bersampingan dengan
pelaksanaan fungsinya di bawah Akta ini.

(2) Suruhanjaya hendaklah mempunyai segala kuasa yang perlu
bagi, atau yang berhubungan dengan, atau yang semunasabahnya
bersampingan dengan, pelaksanaan fungsinya di bawah Akta
ini.

Bahagian IV

PEMILIHAN KE JAWATAN KETUA HAKIM NEGARA MAHKAMAH

PERSEKUTUAN, PRESIDEN MAHKAMAH RAYUAN, HAKIM-HAKIM

BESAR MAHKAMAH TINGGI, HAKIM MAHKAMAH PERSEKUTUAN,

MAHKAMAH RAYUAN, MAHKAMAH TINGGI

DAN PESURUHJAYA KEHAKIMAN

**Proses pemilihan**

**22.** (1) Apabila diterima suatu permintaan, Suruhanjaya hendaklah
memberitahu anggota-anggota Suruhanjaya dan membuat persediaan
bagi mesyuarat pemilihan.

(2) Dalam mesyuarat pemilihan, Suruhanjaya hendaklah
menggunakan proses pemilihan sebagaimana yang ditetapkan oleh
peraturan-peraturan yang dibuat di bawah Akta ini dan—

_(a) memilih tidak kurang daripada tiga orang bagi setiap_
kekosongan jawatan di Mahkamah Tinggi; atau

_(b) memilih tidak kurang daripada dua orang bagi setiap_
kekosongan jawatan jika kekosongan jawatan itu
adalah bagi hakim mahkamah atasan selain Mahkamah
Tinggi.


-----

_Suruhanjaya Pelantikan Kehakiman_ 15

**Kriteria pemilihan**

**23.** (1) Seseorang calon layak bagi pemilihan jika dia memenuhi
kehendak di bawah Perkara 123 Perlembagaan Persekutuan.

(2) Dalam memilih calon, Suruhanjaya hendaklah mengambil
kira antara lain, kriteria yang berikut:

_(a) integriti, kompetensi dan pengalaman;_

_(b) objektif, tidak berat sebelah, adil dan peribadi moral yang_
baik;

_(c) ketegasan, kebolehan membuat penghakiman tepat pada_
masanya dan kemahiran yang baik dalam penulisan
undang-undang;

_(d) kerajinan dan kebolehan untuk menguruskan kes dengan_
baik; dan

_(e) kesihatan fizikal dan mental._

(3) Seseorang yang merupakan hakim atau pesuruhjaya kehakiman
yang sedang berkhidmat tidak boleh dilantik jika dia mempunyai
tiga penghakiman atau lebih yang belum selesai atau alasan
penghakiman yang belum ditulis yang terlewat enam puluh hari
atau lebih dari tarikh penghakiman atau alasan penghakiman itu
disifatkan cukup tempoh.

(4) Dalam memilih calon, Suruhanjaya mestilah juga mengambil
kira keperluan untuk menggalakkan kepelbagaian dalam lingkungan
kepakaran dan pengetahuan undang-undang dalam badan
kehakiman.

**Mesyuarat pemilihan**

**24.** (1) Pengerusi hendaklah juga menjadi pengerusi bagi mesyuarat
pemilihan kecuali jika mesyuarat pemilihan itu adalah untuk
mempertimbangkan pemilihan orang bagi kekosongan jawatan
di Mahkamah Tinggi.

(2) Pengerusi boleh mencalonkan seseorang hakim daripada
kalangan anggota Suruhanjaya untuk menjadi pengerusi bagi suatu
mesyuarat pemilihan untuk mempertimbangkan pemilihan orang
bagi kekosongan jawatan di Mahkamah Tinggi.


-----

16 _Rang Undang-Undang_

(3) Jika Pengerusi menjadi tidak upaya, hilang kelayakan atau
tiada, hakim yang paling kanan selepasnya dalam Suruhanjaya
yang tidak hilang kelayakan dan ada akan menjadi pengerusi
mesyuarat pemilihan itu.

(4) Kuorum bagi tiap-tiap mesyuarat pemilihan ialah tujuh.

(5) Apa-apa undi yang diambil pada mesyuarat pemilihan
mestilah dibuat melalui undi sulit dan keputusan majoriti.

**Kehilangan kelayakan daripada mesyuarat pemilihan**

**25.** Seseorang anggota Suruhanjaya hilang kelayakan daripada
menghadiri atau mengambil bahagian dalam sesuatu mesyuarat
pemilihan jika dia sedang dipertimbangkan bagi pemilihan atau
jika seksyen 11 terpakai.

**Laporan tentang syor**

**26.** (1) Selepas membuat pemilihannya, Suruhanjaya hendaklah
mengemukakan suatu laporan kepada Perdana Menteri yang
hendaklah—

_(a) menyatakan siapa yang telah dipilih oleh Suruhanjaya untuk_
disyorkan bagi pelantikan ke jawatan yang berkenaan;

_(b) menyatakan alasan bagi pemilihan itu; dan_

_(c) mengandungi apa-apa maklumat lain yang disifatkan perlu_
oleh Suruhanjaya untuk dibawa kepada pengetahuan
Perdana Menteri.

(2) Selepas mengemukakan laporan itu, Suruhanjaya hendaklah
memberikan apa-apa maklumat lanjut sebagaimana yang dikehendaki
oleh Perdana Menteri.

**Permintaan bagi pemilihan lanjut oleh Perdana Menteri**

**27.** Perdana Menteri boleh, selepas menerima laporan di bawah
seksyen 26, meminta dua nama lagi untuk dipilih dan disyorkan
bagi pertimbangannya berkenaan dengan apa-apa kekosongan ke
jawatan Ketua Hakim Negara Mahkamah Persekutuan, Presiden


-----

_Suruhanjaya Pelantikan Kehakiman_ 17

Mahkamah Rayuan, Hakim Besar Mahkamah Tinggi di Malaya,
Hakim Besar Mahkamah Tinggi di Sabah dan Sarawak, hakim
Mahkamah Persekutuan dan Mahkamah Rayuan, dan Suruhanjaya
hendaklah, dengan seberapa segera yang dapat dilaksanakan,
mematuhi permintaan itu mengikut proses pemilihan sebagaimana
yang ditetapkan dalam peraturan-peraturan yang dibuat di bawah
Akta ini.

**Pemberian nasihat**

**28.** Apabila Perdana Menteri telah menerima mana-mana orang yang
disyorkan oleh Suruhanjaya, dia bolehlah seterusnya memberikan
nasihatnya mengikut Perkara 122b Perlembagaan Persekutuan.

**Pesuruhjaya Kehakiman boleh memohon untuk menjadi hakim**
**Mahkamah Tinggi**

**29.** Semua pesuruhjaya kehakiman yang dilantik sebelum permulaan
kuat kuasa Akta ini boleh memfailkan permohonan mereka dengan
Suruhanjaya jika mereka berhasrat untuk dipilih sebagai hakim
Mahkamah Tinggi mengikut peruntukan Akta ini dalam masa dan
mengikut cara yang dinyatakan oleh Suruhanjaya.

Bahagian V

AM

**Peraturan-peraturan**

**30.** Perdana Menteri boleh, atas syor Suruhanjaya, membuat
peraturan-peraturan bagi maksud melaksanakan atau menguatkuasakan
peruntukan Akta ini, termasuk peraturan-peraturan berhubungan
dengan proses dan kaedah pemilihan yang hendaklah digunakan
oleh Suruhanjaya dalam membuat pemilihan dan syornya di bawah
Akta ini.

**Laporan tahunan**

**31.** (1) Suruhanjaya mestilah menyediakan laporan tahunan tiaptiap tahun.


-----

18 _Rang Undang-Undang_

(2) Suruhanjaya hendaklah, tidak lewat daripada mesyuarat
pertama Parlimen tahun yang berikutnya, mengemukakan laporan
tahunannya kepada Parlimen mengenai segala aktivitinya dalam
tahun yang dengannya laporan itu berhubungan.

**Obligasi kerahsiaan**

**32.** (1) Tiada anggota Suruhanjaya dan pegawai dan pekhidmat
Suruhanjaya, sama ada semasa atau selepas tempoh jawatan atau
pekerjaannya, boleh mendedahkan apa-apa maklumat atau dokumen
yang diperolehnya semasa menjalankan tugasnya.

(2) Tiada orang lain yang dengan apa-apa cara mempunyai akses
kepada apa-apa maklumat atau dokumen berhubungan dengan hal
ehwal Suruhanjaya boleh mendedahkan maklumat atau dokumen
itu.

(3) Jika mana-mana orang terhenti menjadi anggota Suruhanjaya,
dia hendaklah memulangkan segala kertas dan dokumen yang
dipertanggungjawabkan kepadanya oleh sebab keanggotaannya
dalam Suruhanjaya kepada Setiausaha.

(4) Mana-mana orang yang melanggar subseksyen (1), (2) atau
(3) melakukan suatu kesalahan dan boleh, apabila disabitkan,
didenda tidak melebihi satu ratus ribu ringgit atau dipenjarakan
selama tempoh tidak melebihi dua tahun atau kedua-duanya.

**Memberikan maklumat palsu kepada Suruhanjaya**

**33.** Mana-mana orang yang dengan sengaja memberi Suruhanjaya
apa-apa maklumat yang palsu atau mengelirukan bagi menyokong
mana-mana pencalonan bagi pemilihan di bawah Akta ini melakukan
suatu kesalahan dan boleh, apabila disabitkan, didenda tidak
melebihi satu ratus ribu ringgit atau dipenjarakan selama tempoh
tidak melebihi dua tahun atau kedua-duanya.

**Mempengaruhi atau cuba untuk mempengaruhi**
**Suruhanjaya**

**34.** Mana-mana orang yang, selain dalam menjalankan tugasnya,
secara langsung atau tidak langsung dengan sendiri atau melalui
mana-mana orang lain dengan apa jua cara mempengaruhi atau


-----

_Suruhanjaya Pelantikan Kehakiman_ 19

cuba untuk mempengaruhi apa-apa keputusan Suruhanjaya atau
mana-mana anggotanya melakukan suatu kesalahan dan boleh,
apabila disabitkan, didenda tidak melebihi satu ratus ribu ringgit
atau dipenjarakan selama tempoh tidak melebihi dua tahun atau
kedua-duanya.

**Memulakan dan menjalankan pendakwaan**

**35.** Tiada pendakwaan berkenaan dengan mana-mana kesalahan
di bawah Akta ini boleh dimulakan kecuali oleh atau dengan
keizinan Pendakwa Raya.

**Pekhidmat awam**

**36. Tiap-tiap anggota Suruhanjaya, Setiausaha atau mana-mana**
pegawai atau pekhidmat lain Suruhanjaya, semasa menunaikan
kewajipannya sebagai anggota, pegawai atau pekhidmat sedemikian
hendaklah disifatkan sebagai pekhidmat awam mengikut pengertian
Kanun Keseksaan [Akta 574].

**Pencegahan kesulitan atau anomali**

**37. (1) Perdana Menteri boleh, bilamana ternyata padanya adalah**
perlu atau suai manfaat untuk berbuat demikian, sama ada bagi
maksud menghapuskan kesulitan atau mencegah anomali berikutan
dengan pembuatan Akta ini, melalui perintah yang disiarkan
dalam _Warta membuat apa-apa ubah suaian kepada mana-mana_
peruntukan Akta ini sebagaimana yang difikirkannya patut.

(2) Perdana Menteri tidak boleh menjalankan kuasa yang
diberikan oleh seksyen ini selepas habis tempoh dua tahun dari
tarikh permulaan kuat kuasa Akta ini.

(3) Dalam seksyen ini, “ubah suaian” termasuk pindaan, tambahan,
pemotongan, penggantian, penyesuaian, perubahan, pengubahan
dan ketidakpakaian mana-mana peruntukan Akta ini.


-----

20 _Rang Undang-Undang_

HURAIAN

Rang Undang-Undang ini bertujuan untuk menubuhkan Suruhanjaya Pelantikan
Kehakiman, untuk menyatakan kuasa dan fungsi Suruhanjaya itu, dan untuk
mengadakan peruntukan bagi perkara-perkara yang berkaitan dan bersampingan
dengannya. Rang Undang-Undang ini diadakan sebagai sebahagian daripada
inisiatif Kerajaan untuk memperbaik proses pelantikan hakim di bawah
Perlembagaan Persekutuan. Rang Undang-Undang ini akan melengkapi peruntukan
yang sedia ada dalam Perlembagaan Persekutuan, dengan menjadikan proses
itu lebih bersifat kolektif dan telus di samping memelihara prerogatif Perdana
Menteri dalam pelantikan kehakiman.

Bahagian I

2. Bahagian I Akta yang dicadangkan mengandungi perkara-perkara
permulaan.

_Fasal 1_ memperkatakan tajuk ringkas, permulaan kuat kuasa dan
pemakaian.

Akta yang dicadangkan oleh Rang Undang-Undang ini bertujuan untuk
mengadakan peruntukan bagi proses pemilihan yang ditetapkan dengan jelas
untuk digunakan oleh Suruhanjaya Pelantikan Kehakiman bagi pelantikan orang
ke jawatan Ketua Hakim Negara Mahkamah Persekutuan, Presiden Mahkamah
Rayuan, Hakim Besar Mahkamah Tinggi di Malaya, Hakim Besar Mahkamah
Tinggi di Sabah dan Sarawak, hakim-hakim Mahkamah Persekutuan, Mahkamah
Rayuan, Mahkamah Tinggi atau pesuruhjaya kehakiman menurut masing-masing
Perkara 122b dan Perkara 122ab.

_Fasal 2 menyatakan keperluan untuk mendukung kebebasan badan_
kehakiman.

_Fasal 3 mengandungi takrif ungkapan tertentu yang digunakan dalam Akta_
yang dicadangkan.

Bahagian II

3. Bahagian II Akta yang dicadangkan mengandungi peruntukan tentang
penubuhan Suruhanjaya Pelantikan Kehakiman (“Suruhanjaya”).

_Fasal 4 dan 5 bertujuan untuk mengadakan peruntukan bagi penubuhan dan_
keanggotaan Suruhanjaya.

_Fasal 6_ mengandungi peruntukan tentang tempoh jawatan bagi anggota
tertentu Suruhanjaya sementara fasal 7 mengadakan peruntukan bagi pembayaran
elaun kepada anggota-anggota Suruhanjaya.

_Fasal 8 mengadakan peruntukan bagi penjalanan sementara fungsi_

Pengerusi.

_Fasal 9_ adalah berkaitan dengan pembatalan pelantikan anggota tertentu
Suruhanjaya dan peletakan jawatan mereka.


-----

_Suruhanjaya Pelantikan Kehakiman_ 21

_Fasal 10 menyatakan hal keadaan yang dalamnya jawatan seseorang anggota_
Suruhanjaya menjadi kosong.

_Fasal 11 mengadakan peruntukan bagi obligasi untuk menzahirkan hubungan_
mana-mana anggota dengan mana-mana calon yang sedang ditimbangtelitikan.
_Fasal ini juga menyatakan hubungan yang dikehendaki dizahirkan dan penalti_
bagi kegagalan untuk menzahirkan.

_Fasal 12 bertujuan untuk melindungi anggota-anggota Suruhanjaya daripada_
dikenakan liabiliti persendirian dalam mentadbirkan hal ehwal Suruhanjaya.

_Fasal 13 memperuntukkan tatacara mesyuarat Suruhanjaya. Semua mesyuarat_
Suruhanjaya hendaklah dipengerusikan oleh Ketua Hakim Negara Mahkamah
Persekutuan yang merupakan Pengerusi. Walau bagaimanapun, jika dia tidak
dapat hadir kerana apa-apa sebab, hakim yang paling kanan selepasnya hendaklah
menjadi pengerusi.

_Fasal 14_ memperuntukkan bahawa minit semua mesyuarat Suruhanjaya
hendaklah disenggarakan dan disimpan dalam bentuk yang sepatutnya.

_Fasal 15, 16 dan 17 bertujuan_ untuk mengadakan peruntukan bagi kesahan
perbuatan dan prosiding yang dijalankan di bawah Akta yang dicadangkan ini,
bahawa Suruhanjaya hendaklah menentukan tatacaranya sendiri dan bahawa
anggota-anggota Suruhanjaya hendaklah menumpukan masa kepada urusan
Suruhanjaya supaya kewajipan mereka dapat ditunaikan dengan berkesan.

_Fasal 18 bertujuan untuk membolehkan Suruhanjaya menubuhkan jawatankuasa_
untuk membantu pelaksanaan fungsinya.

_Fasal 19 dan 20 mengadakan peruntukan bagi pelantikan Setiausaha, pegawai_
dan pekhidmat Suruhanjaya.

Bahagian III

4. Bahagian III Akta yang dicadangkan mengandungi peruntukan yang
berhubungan dengan fungsi dan kuasa Suruhanjaya.

_Fasal 21 menyatakan fungsi Suruhanjaya yang adalah seperti yang_
berikut:

_(a) untuk memilih orang berkelayakan yang sesuai yang wajar dilantik_
sebagai hakim mahkamah atasan untuk pertimbangan Perdana
Menteri;

_(b) untuk menerima permohonan daripada orang berkelayakan bagi_
pemilihan hakim ke mahkamah atasan;

_(c) untuk merumuskan dan melaksanakan mekanisme bagi pemilihan dan_
pelantikan hakim mahkamah atasan;

_(d) untuk mengkaji semula dan mengesyorkan program kepada Perdana_

Menteri untuk memperbaik pentadbiran keadilan;

_(e) untuk membuat syor-syor lain mengenai badan kehakiman; dan_


-----

22 _Rang Undang-Undang_

_(f) untuk melakukan apa-apa benda lain yang difikirkannya patut untuk_
membolehkannya melaksanakan fungsinya dengan berkesan atau
yang bersampingan dengan pelaksanaan fungsinya di bawah Akta
yang dicadangkan.

Bahagian IV

5. Bahagian IV Akta yang dicadangkan adalah berhubungan dengan proses
pemilihan.

_Fasal 22_ memperuntukkan proses pemilihan apabila permintaan kepada
Suruhanjaya diterima.

_Fasal 23_ mengadakan peruntukan bagi kriteria pemilihan.

_Fasal 24 adalah berhubungan dengan mesyuarat pemilihan._

_Fasal 25_ mengadakan peruntukan bagi kehilangan kelayakan anggota
Suruhanjaya untuk menghadiri mesyuarat jika dia dipertimbangkan bagi
pemilihan atau jika _fasal 11 terpakai._

_Fasal 26 memperkatakan syor kepada Perdana Menteri._

_Fasal 27 menghendaki Suruhanjaya untuk memulakan proses pemilihan_
sekali lagi jika Perdana Menteri meminta supaya disyorkan dua nama tambahan
kepadanya untuk mengisi apa-apa kekosongan jawatan Ketua Hakim Negara
Mahkamah Persekutuan, Presiden Mahkamah Rayuan, Hakim Besar Mahkamah
Tinggi di Malaya, Hakim Besar Mahkamah Tinggi di Sabah dan Sarawak,
hakim-hakim Mahkamah Persekutuan dan Mahkamah Rayuan.

_Fasal 28 menyatakan bahawa Perdana Menteri boleh memberikan nasihatnya_
mengikut Perkara 122b Perlembagaan Persekutuan jika dia menerima manamana orang yang disyorkan oleh Suruhanjaya.

_Fasal 29_ memperuntukkan bahawa pesuruhjaya kehakiman yang dilantik
sebelum permulaan kuat kuasa Akta yang dicadangkan boleh memohon untuk
menjadi hakim Mahkamah Tinggi.

Bahagian V

5. Bahagian V Akta yang dicadangkan mengandungi peruntukan am.

_Fasal 30_ memperuntukkan kuasa untuk membuat peraturan-peraturan.

_Fasal 31 mengadakan peruntukan bagi pengemukaan laporan tahunan kepada_

Parlimen.

_Fasal 32_ melarang pendedahan maklumat yang berhubungan dengan hal
ehwal Suruhanjaya.


-----

_Suruhanjaya Pelantikan Kehakiman_ 23

_Fasal 33_ melarang mana-mana orang dengan sengaja memberikan apa-apa
maklumat yang palsu atau mengelirukan kepada Suruhanjaya berkaitan dengan
mana-mana pencalonan.

_Fasal 34 bertujuan untuk menjadikan kesalahan bagi mana-mana orang,_
selain dalam menjalankan tugasnya, secara langsung atau tidak langsung,
dengan sendiri atau melalui mana-mana orang lain untuk mempengaruhi atau
cuba untuk mempengaruhi apa-apa keputusan Suruhanjaya atau mana-mana
anggota Suruhanjaya.

_Fasal 35_ bertujuan untuk mengadakan peruntukan bagi pemulaan dan
penjalanan pendakwaan.

_Fasal 36 memperuntukkan bahawa tiap-tiap anggota Suruhanjaya, Setiausaha,_
pegawai atau pekhidmat Suruhanjaya, hendaklah disifatkan sebagai pekhidmat
awam mengikut pengertian Kanun Keseksaan semasa menunaikan kewajipannya
sebagai sedemikian.

_Fasal 37 memberi Perdana Menteri kuasa untuk membuat perintah bagi_
maksud menghapuskan apa-apa kesulitan yang mungkin berbangkit berkaitan
dengan pelaksanaan Akta yang dicadangkan.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2])2675]


-----

