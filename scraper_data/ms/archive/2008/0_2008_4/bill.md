---
Year: 2008
Bill: D.R.07/2008 - Rang Undang-Undang Saraan Hakim (Pindaan) 2008 (Lulus)
Title: D.R.07/2008 - Rang Undang-Undang Saraan Hakim (Pindaan) 2008 (Lulus)
Download URL: https://www.parlimen.gov.my/files/billindex/pdf/2008/DR072008.pdf
URL: https://www.parlimen.gov.my/files/billindex/pdf/2008/DR072008.pdf
---
---
Reading:
D.R.07/2008
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

**D.R. 7/2008**

RANG UNDANG-UNDANG

_b e r n a m a_

Suatu Akta untuk meminda Akta Saraan Hakim 1971.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas**

**1. Akta ini bolehlah dinamakan Akta Saraan Hakim (Pindaan)**
2008.

**Pindaan seksyen 1A**

2. Akta Saraan Hakim 1971 [Akta 45], yang disebut "Akta ibu"
dalam Akta ini, dipinda dalam seksyen 1A dengan memasukkan
selepas takrif "persaraan" takrif yang berikut:

' "Pesuruhjaya Kehakiman" ertinya seseorang yang dilantik
menjadi Pesuruhjaya Kehakiman sepenuh masa di bawah Perkara
122AB Perlembagaan Persekutuan;'.

**Seksyen baru 7A**

3. (1) Akta ibu dipinda dengan memasukkan selepas seksyen 7
seksyen yang berikut:

**"Tempoh perkhidmatan sebagai Pesuruhjaya Kehakiman**

**7A. (1) Bagi maksud menghitung pencen dan ganjaran**
seseorang Hakim di bawah Akta ini, tempoh perkhidmatannya
sebagai Pesuruhjaya Kehakiman sebaik sebelum pelantikannya


-----

2 _Rang_ _Undang-Undang_

sebagai Hakim hendaklah dikira sebagai sebahagian daripada
tempoh perkhidmatannya sebagai Hakim.

(2) Bagi maksud menghitung pencen dan ganjaran seseorang
Hakim, jika apa-apa pencen atau ganjaran sudah dibayar
kepada Hakim itu di bawah mana-mana undang-undang lain
bagi tempoh yang sama dengan tempoh yang hendaklah dikira
sebagai sebahagian daripada tempoh perkhidmatannya sebagai
Hakim di bawah subsekyen (1), pencen dan ganjarannya di
bawah Akta ini hendaklah dikurangkan sebanyak amaun yang
sudah dibayar sedemikian.".

(2) Pindaan dalam subseksyen (1) hendaklah terpakai hanya
berkenaan dengan tempoh perkhidmatan sebagai Pesuruhjaya
Kehakiman bagi Hakim yang masih dalam perkhidmatan pada
tarikh permulaan kuat kuasa Akta ini.

**Pindaan seksyen 19A**

**4.** Seksyen 19A Akta ibu dipinda dengan menggantikan perkataan
"yang dilantik menjadi Pesuruhjaya Kehakiman di bawah Perkara
122AB Perlembagaan Persekutuan" dengan perkataan "Pesuruhjaya
Kehakiman".

HURAIAN

Rang Undang-Undang ini bertujuan untuk meminda Akta Saraan Hakim 1971
("Akta 45") dengan tujuan utama untuk membolehkan tempoh perkhidmatan
seseorang Pesuruhjaya Kehakiman sepenuh masa yang dilantik menjadi Hakim
Mahkamah Tinggi diambil kira bagi maksud menghitung pencen dan ganjaran
yang kena dibayar kepadanya apabila dia bersara sebagai Hakim.

2. Pesuruhjaya Kehakiman dilantik oleh Yang di-Pertuan Agong di bawah Perkara
1 22AB Perlembagaan Persekutuan untuk membolehkan urusan Mahkamah Tinggi
di Malaya dan Mahkamah Tinggi di Sabah dan Sarawak segera diselesaikan.
Apabila mereka dilantik untuk berkhidmat sebagai Pesuruhjaya Kehakiman
sepenuh masa, mereka melaksanakan fungsi yang sama, mempunyai kuasa yang
sama dan menikmati kekebalan yang sama seperti Hakim Mahkamah Tinggi.
Walau bagaimanapun, jika seseorang Pesuruhjaya Kehakiman dilantik menjadi
Hakim, tempoh perkhidmatannya sebagai Pesuruhjaya Kehakiman tidak diambil
kira dalam penghitungan pencen dan ganjaran yang kena dibayar kepadanya
apabila dia bersara sebagai Hakim.


-----

_Saraan_ _Hakim_ _(Pindaan)_ **3**

3. Memandangkan bahawa fungsi yang dilaksanakan oleh Pesuruhjaya Kehakiman
sepenuh masa adalah sama dengan fungsi yang dijalankan oleh seseorang
Hakim, maka wajarlah, jika Pesuruhjaya Kehakiman itu kemudiannya dilantik
menjadi Hakim, tempoh perkhidmatannya sebagai Pesuruhjaya Kehakiman itu
diiktiraf dalam penghitungan pencen dan ganjarannya sebagai Hakim. Oleh
itu, dicadangkan dalam fasal 3 Rang Undang-Undang ini supaya seksyen baru
7A yang memberi pengiktirafan sedemikian dimasukkan ke dalam Akta 45.

Bagi Pesuruhjaya Kehakiman yang berkhidmat atas sifat itu melalui
pertukaran sementara daripada perkhidmatan awam dan sudah dibayar pencen
dan ganjaran sebagai pegawai awam bagi tempoh perkhidmatan itu, seksyen
baru 7A yang dicadangkan itu juga memperuntukkan bahawa jumlah pencen
dan ganjaran yang kena dibayar pada akhir tempoh perkhidmatan mereka
sebagai Hakim hendaklah dikurangkan sebanyak amaun pencen dan ganjaran
yang sudah dibayar sedemikian. Ini adalah untuk mengelakkan pembayaran
berganda bagi pencen dan ganjaran kepada mereka bagi tempoh perkhidmatan
yang sama.

Juga dicadangkan supaya seksyen baru 7A itu hanya terpakai bagi tempoh
perkhidmatan sebagai Pesuruhjaya Kehakiman seseorang Hakim yang masih
dalam perkhidmatan pada tarikh permulaan kuat kuasa Akta pindaan yang
dicadangkan ini.

4. Pindaan kepada seksyen 1A Akta 45 sebagaimana yang dicadangkan
dalam fasal 2 Rang Undang-Undang ini melibatkan kemasukan takrif bagi
istilah "Pesuruhjaya Kehakiman", untuk memudahkan pentafsiran istilah
itu memandangkan penggunaan istilah itu dalam seksyen baru 7A yang
dicadangkan.

5. Pindaan seksyen 19A Akta 45 seperti yang dicadangkan dalam fasal 4
merupakan pindaan yang berbangkit daripada pindaan yang dicadangkan dalam
_fasal_ _2._

_IMPLIKASI_ _KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U 2)2626]


-----

