---
Year: 2008
Bill: D.R.21/2008 - Rang Undang-Undang Suruhanjaya Pencegahan Rasuah Malaysia 2008 (Lulus)
Title: D.R.21/2008 - Rang Undang-Undang Suruhanjaya Pencegahan Rasuah Malaysia 2008 (Lulus)
Download URL: https://www.parlimen.gov.my/files/billindex/pdf/2008/DR212008.pdf
URL: https://www.parlimen.gov.my/files/billindex/pdf/2008/DR212008.pdf
---
---
Reading:
D.R.21/2008
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Suruhanjaya Pencegahan Rasuah Malaysia_ 1

**D.R. 21/2008**

RANG UNDANG-UNDANG SURUHANJAYA PENCEGAHAN
RASUAH MALAYSIA 2008

SUSUNAN FASAL

Bahagian I

PERMULAAN

Fasal

1. Tajuk ringkas dan permulaan kuat kuasa

2. Matlamat utama Akta

3. Tafsiran

Bahagian II

SURUHANJAYA PENCEGAHAN RASUAH MALAYSIA

4. Penubuhan Suruhanjaya Pencegahan Rasuah Malaysia

5. Ketua Pesuruhjaya

6. Pelantikan pegawai lain Suruhanjaya

7. Fungsi pegawai Suruhanjaya

8. Pengemukaan kad kuasa

9. Pegawai disifatkan sentiasa bertugas

10. Kuasa pegawai Suruhanjaya

11. Kewajipan pegawai Suruhanjaya

12. Perintah tetap

Bahagian III

PERUNTUKAN TENTANG LEMBAGA PENASIHAT, JAWATANKUASA KHAS DAN
JAWATANKUASA aduan

13. Lembaga Penasihat Pencegahan Rasuah

14. Jawatankuasa Khas mengenai Rasuah

15. Jawatankuasa Aduan


-----

_Rang Undang-Undang_

Bahagian IV

KESALAHAN DAN PENALTI

Fasal

16. Kesalahan menerima suapan

17. Kesalahan memberi atau menerima suapan oleh ejen

18. Kesalahan dengan maksud untuk memperdayakan prinsipal oleh ejen

19. Penerima atau pemberi suapan melakukan suatu kesalahan tanpa mengambil
kira maksud tidak dilaksanakan atau perkara tidak berkaitan dengan
hal ehwal atau perniagaan prinsipal

20. Secara rasuah mendapatkan penarikan balik tender

21. Penyogokan pegawai badan awam

22. Penyogokan pegawai awam asing

23. Kesalahan menggunakan jawatan atau kedudukan untuk suapan

24. Penalti bagi kesalahan di bawah seksyen 16, 17, 18, 20, 21, 22 dan
23

25. Kewajipan untuk melaporkan transaksi penyogokan

26. Berurusan tentang, menggunakan, memegang, menerima atau
menyembunyikan suapan atau faedah berhubungan dengan apa-apa
kesalahan

27. Pembuatan pernyataan yang palsu atau dimaksudkan untuk mengelirukan,
dsb., kepada pegawai Suruhanjaya atau Pendakwa Raya

28. Percubaan, persediaan, persubahatan dan komplot jenayah boleh dihukum
sebagaimana kesalahan

Bahagian V

PENYIASATAN, Pemeriksaan dan PENGGELEDAHAN, PENYITAAN DAN
PENANGKAPAN

29. Kuasa untuk menyiasat aduan dan maklumat

30. Kuasa untuk memeriksa orang

31. Kuasa untuk memeriksa dan menggeledah dan menyita

32. Terjemahan

33. Penyitaan harta alih

34. Peruntukan lanjut berhubungan dengan penyitaan harta alih

35. Penyiasatan akaun syer, pembelian, dsb.

36. Kuasa untuk memperoleh maklumat


-----

_Suruhanjaya Pencegahan Rasuah Malaysia_ 3

Fasal

37. Arahan untuk tidak melepaskan, berurusan tentang, harta alih
di bank, dsb.

38. Penyitaan harta tak alih

39. Larangan urusan tentang harta di luar Malaysia

40. Pelucuthakan harta apabila pendakwaan dibuat bagi sesuatu kesalahan

41. Pelucuthakan harta jika tiada pendakwaan bagi sesuatu kesalahan

42. Membuat urusan tentang harta selepas penyitaan adalah tidak sah

43. Kuasa untuk memintas perhubungan

44. Penyerahan dokumen perjalanan

45. Kuasa untuk meminda atau membatalkan apa-apa perintah atau notis
di bawah Akta ini

46. Peguam bela dan peguam cara boleh dikehendaki mendedahkan
maklumat

47. Obligasi di sisi undang-undang untuk memberikan maklumat

48. Menghalang penyiasatan dan penggeledahan

49. Kesalahan di bawah Akta menjadi kesalahan boleh tangkap dan kuasa
pegawai Suruhanjaya berhubungan dengan penyiasatan

Bahagian VI

KETERANGAN

50. Anggapan dalam kesalahan tertentu

51. Keterangan sokongan

52. Keterangan rakan sejenayah dan ejen provokasi

53. Kebolehterimaan pernyataan orang tertuduh

54. Kebolehterimaan pernyataan dan dokumen orang yang sudah mati atau
tidak dapat dikesan, dsb.

55. Perakuan tentang kedudukan atau jawatan yang dipegang

56. Kebolehterimaan terjemahan dokumen

57. Keterangan tentang kelaziman tidak boleh diterima

Bahagian VII

PENDAKWAAN DAN PERBICARAAN KESALAHAN

58. Pendakwaan kesalahan

59. Bidang kuasa Mahkamah Sesyen


-----

_Rang Undang-Undang_

Fasal

60. Perbicaraan oleh Mahkamah Tinggi dengan perakuan Pendakwa Raya

61. Percantuman kesalahan

62. Pernyataan pembelaan

63. Pemeriksaan pesalah

Bahagian VIII

AM

64. Anggota Jawatankuasa Khas tidak boleh menjadi anggota Lembaga
Penasihat, dll.

65. Perlindungan pemberi maklumat dan maklumat

66. Tanggungan bagi kesalahan di luar Malaysia

67. Pemakaian peruntukan Akta ini bagi kesalahan ditetapkan

68. Kesalahan am

69. Penalti am

70. Kuasa pegawai polis di bawah Akta ini

71. Kuasa Menteri untuk membuat perintah, peraturan dan kaedah dan
meminda Jadual

72. Kekebalan

Bahagian IX

PEMANSUHAN DAN KECUALIAN

73. Pemansuhan

74. Kecualian

Jadual


-----

_Suruhanjaya Pencegahan Rasuah Malaysia_ 5

RANG UNDANG-UNDANG

_b e r n a m a_

Suatu Akta untuk menubuhkan Suruhanjaya Pencegahan Rasuah
Malaysia, untuk membuat peruntukan yang selanjutnya dan lebih
baik bagi pencegahan rasuah dan bagi perkara-perkara yang perlu
tentangnya dan yang berkaitan dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Suruhanjaya Pencegahan
Rasuah Malaysia 2008.

(2) Akta ini mula berkuat kuasa pada 1 Januari 2009.

**Matlamat utama Akta**

**2. Matlamat utama Akta ini adalah untuk—**

_(a) menggalakkan integriti dan kebertanggungjawaban_
pentadbiran sektor awam dan swasta dengan menubuhkan
suatu badan pencegahan rasuah yang bebas dan
bertanggungjawab; dan

_(b) mendidik pihak berkuasa awam, pegawai awam dan orang_
awam tentang rasuah dan kesan buruknya terhadap
pentadbiran sektor awam dan swasta dan komuniti.


-----

6 _Rang Undang-Undang_

**Tafsiran**

**3. Dalam Akta ini, melainkan jika konteksnya menghendaki**
makna yang lain—

“ahli sesuatu Dewan Undangan Negeri” termasuklah seseorang
pegawai badan awam yang menjadi anggota Majlis Mesyuarat
Kerajaan Negeri oleh sebab jawatannya;

“anggota pentadbiran” mempunyai erti yang diberikan kepadanya
dalam Fasal (2) Perkara 160 Perlembagaan Persekutuan;

“badan awam” termasuklah—

_(a)_ Kerajaan Malaysia;

_(b)_ Kerajaan sesuatu Negeri;

_(c)_ mana-mana pihak berkuasa tempatan dan mana-mana
pihak berkuasa berkanun yang lain;

_(d)_ mana-mana jabatan, perkhidmatan atau pengusahaan
Kerajaan Malaysia, Kerajaan sesuatu Negeri, atau sesuatu
pihak berkuasa tempatan;

_(e)_ mana-mana pertubuhan yang didaftarkan di bawah
subseksyen 7(1) Akta Pertubuhan 1966 [Akta 335];

_(f)_ mana-mana cawangan sesuatu pertubuhan berdaftar yang
ditubuhkan di bawah seksyen 12 Akta Pertubuhan
1966;

_(g) mana-mana badan sukan yang didaftarkan di bawah seksyen_
17 Akta Pembangunan Sukan 1997 [Akta 576];

_(h) mana-mana koperasi yang didaftarkan di bawah seksyen_
7 Akta Koperasi 1993 [Akta 502];

_(i) mana-mana kesatuan sekerja yang didaftarkan di bawah_
seksyen 12 Akta Kesatuan Sekerja 1959 [Akta 262];

_(j) mana-mana pertubuhan belia yang didaftarkan di bawah_
seksyen 9 Akta Pertubuhan Belia dan Pembangunan
Belia 2007 [Akta 668];

_(k) mana-mana syarikat atau syarikat subsidiari yang terhadapnya_
atau yang dalamnya mana-mana badan awam yang disebut
dalam perenggan _(a),_ _(b),_ _(c),_ _(d),_ _(e),_ _(f),_ _(g),_ _(h),_ _(i)_
atau _(j) mempunyai kawalan atau kepentingan; atau_


-----

_Suruhanjaya Pencegahan Rasuah Malaysia_ 7

_(l) mana-mana pertubuhan, kesatuan, organisasi atau badan_
yang ditetapkan oleh Menteri dari semasa ke semasa
melalui perintah yang disiarkan dalam _Warta;_

“bank” ertinya bank, syarikat kewangan, bank saudagar, atau
syarikat diskaun, yang dilesenkan di bawah Akta Bank dan
Institusi-Institusi Kewangan 1989 [Akta 372], atau mana-mana
institusi kewangan lain yang ditubuhkan atau dilesenkan di bawah
mana-mana undang-undang bertulis lain atau mana-mana koperasi
yang didaftarkan atau disifatkan telah didaftarkan di bawah Akta
Koperasi 1993;

“buku jurubank” termasuklah lejar, buku harian, buku tunai,
buku akaun dan segala buku dan dokumen lain yang digunakan
dalam perjalanan biasa urusan sesuatu bank;

“ejen” ertinya mana-mana orang yang diambil kerja oleh atau
bertindak bagi seorang lain, dan termasuklah pegawai badan awam
atau yang berkhidmat dalam atau di bawah mana-mana badan
awam, pemegang amanah, pentadbir atau wasi pusaka seseorang
yang sudah mati, subkontraktor, dan mana-mana orang yang
diambil kerja oleh atau yang bertindak bagi pemegang amanah,
pentadbir atau wasi, atau subkontraktor itu;

“harta” ertinya apa-apa jenis harta tanah atau harta alih, termasuk
wang, sama ada terletak di Malaysia atau di tempat lain, sama
ada ketara atau tidak ketara, dan termasuklah sesuatu kepentingan
dalam mana-mana harta tanah atau harta alih itu;

“institusi kewangan” ertinya mana-mana orang yang pada
hakikatnya, dengan cara yang sah atau tidak sah, menjalankan
apa-apa perniagaan bank atau perniagaan syarikat kewangan
sebagaimana yang ditakrifkan dalam Akta Bank dan InstitusiInstitusi Kewangan 1989;

“instrumen wang” ertinya syiling atau mata wang Malaysia
atau mana-mana negara lain, cek kembara, cek peribadi, cek
bank, kiriman wang, cagaran pelaburan atau instrumen boleh
niaga dalam bentuk pembawa atau selainnya dalam sedemikian
bentuk sehingga hakmilik baginya berpindah apabila diserahkan
atau apabila diserahkan dan diendorskan;

“kesalahan di bawah Akta ini” termasuklah sesuatu kesalahan
ditetapkan;


-----

8 _Rang Undang-Undang_

“kesalahan ditetapkan” ertinya—
_(a)_ mana-mana kesalahan di bawah mana-mana undang-undang
bertulis yang dinyatakan dalam Jadual;

_(b) kesalahan yang boleh dihukum di bawah seksyen 137_
Akta Kastam 1967 [Akta 235];

_(c) kesalahan di bawah Bahagian III Akta Kesalahan Pilihan_
Raya 1954 [Akta 5];

_(d) sesuatu percubaan untuk melakukan mana-mana kesalahan_
yang disebut dalam perenggan _(a) hingga_ _(c); atau_

_(e) sesuatu persubahatan atau komplot jenayah untuk_
melakukan (sebagaimana istilah itu ditakrifkan dalam
Kanun Keseksaan) mana-mana kesalahan yang disebut
dalam perenggan _(a) hingga_ _(c), sama ada atau tidak_
kesalahan itu dilakukan berbangkit daripadanya;

“Ketua Pesuruhjaya” ertinya Ketua Pesuruhjaya Suruhanjaya
Pencegahan Rasuah Malaysia yang dilantik di bawah
seksyen 5;

“mahkamah” ertinya—
_(a)_ Mahkamah Tinggi atau Hakim Mahkamah Tinggi; atau

_(b) Mahkamah Sesyen atau Mahkamah Majistret atau Hakim_
Mahkamah Sesyen atau Majistret,

mengikut mana-mana yang berkenaan;

“Menteri” ertinya Menteri yang bertanggungjawab bagi
Suruhanjaya Pencegahan Rasuah Malaysia;

“pegawai” atau “pegawai rendah” ertinya mana-mana pegawai
atau pegawai rendah yang dilantik di bawah subseksyen 6(1) atau
(2);

“pegawai awam asing” termasuklah—

_(a)_ mana-mana orang yang memegang jawatan perundangan,
eksekutif, pentadbiran atau kehakiman sesuatu negara
asing, sama ada dilantik atau dipilih;

_(b)_ mana-mana orang yang menjalankan fungsi awam bagi
sesuatu negara asing, termasuk seseorang yang diambil
kerja oleh sesuatu lembaga, suruhanjaya, perbadanan,
atau badan atau pihak berkuasa lain yang ditubuhkan
untuk melaksanakan tugas atau fungsi bagi pihak negara
asing itu; dan


-----

_Suruhanjaya Pencegahan Rasuah Malaysia_ 9

_(c)_ mana-mana orang yang diberi kuasa oleh organisasi
antarabangsa awam untuk bertindak bagi pihak organisasi
itu;

“pegawai badan awam” ertinya mana-mana orang yang menjadi
anggota, pegawai, pekerja atau pekhidmat sesuatu badan awam,
dan termasuklah anggota pentadbiran, ahli Parlimen, ahli sesuatu
Dewan Undangan Negeri, hakim Mahkamah Tinggi, Mahkamah
Rayuan atau Mahkamah Persekutuan, dan mana-mana orang yang
menerima apa-apa saraan daripada wang awam, dan, jika badan
awam itu ialah suatu perbadanan seorang, termasuklah orang yang
diperbadankan sebagai perbadanan itu;

“pegawai kanan Suruhanjaya” ertinya Ketua Pesuruhjaya,
Timbalan Ketua Pesuruhjaya, Pesuruhjaya, Timbalan Pesuruhjaya,
Ketua Penolong Kanan Pesuruhjaya, Penolong Kanan Pesuruhjaya,
Penolong Pesuruhjaya, Penguasa Kanan, dan Penguasa;

“pegawai Suruhanjaya” ertinya Ketua Pesuruhjaya dan manamana pegawai yang dilantik di bawah subseksyen 6(1);

“pembeli dengan suci hati dengan balasan berharga” ertinya
mana-mana penerima pindahan, penerima serah hak, pemegang
gadaian, pemegang gadai janji, pemegang sandaran, pemegang
lien, atau penerima pajak, mana-mana harta jika pemindahan,
penyerahhakan, gadaian, gadai janji, sandaran, lien atau pajakan
itu telah diperolehnya dengan membayar balasan yang memadai
dalam bentuk wang atau nilai wang, tanpa notis bahawa harta itu
telah diperoleh berbangkit daripada pelakuan apa-apa kesalahan
di bawah Akta ini;

“perniagaan” ertinya apa-apa kegiatan yang dijalankan bagi
maksud mendapat laba atau untung dan termasuklah segala harta
yang didapati daripada, atau yang digunakan dalam atau bagi
maksud penjalanan kegiatan itu, dan segala hak dan liabiliti yang
berbangkit daripada kegiatan itu;

“pihak berkuasa berkanun” ertinya sesuatu pihak berkuasa, sama
ada terdiri daripada orang seorang atau kumpulan orang, yang
ditubuhkan melalui undang-undang Persekutuan atau Negeri dan
menjalankan kuasa, menunaikan kewajipan atau melaksanakan
fungsi yang diberikan kepada pihak berkuasa itu oleh mana-mana
undang-undang Persekutuan atau Negeri;


-----

10 _Rang Undang-Undang_

“pihak berkuasa tempatan” mempunyai erti yang diberikan
kepadanya dalam seksyen 2 Akta Kerajaan Tempatan 1976

[Akta 171];

“prinsipal” termasuklah mana-mana majikan, mana-mana
benefisiari di bawah sesuatu amanah, mana-mana estet amanah,
mana-mana orang yang mempunyai kepentingan benefisial dalam
pusaka seseorang yang sudah mati, pusaka seseorang yang sudah
mati, dan, dalam hal mana-mana orang yang berkhidmat dalam
atau di bawah sesuatu badan awam, badan awam itu;

“saudara”, berhubungan dengan seseorang, ertinya—

_(a)_ isteri atau suami orang itu;

_(b)_ adik atau abang atau kakak orang itu;

_(c)_ adik atau abang atau kakak isteri atau suami orang itu;

_(d)_ orang yang mempunyai pertalian nasab langsung ke atas
atau ke bawah dengan orang itu;

_(e)_ orang yang mempunyai pertalian nasab langsung ke atas
atau ke bawah dengan isteri atau suami orang itu;

_(f)_ orang yang mempunyai pertalian nasab langsung ke bawah
dengan orang yang disebut dalam perenggan _(b);_

_(g)_ bapa saudara, emak saudara atau sepupu orang itu; atau

_(h)_ menantu orang itu;

“sekutu”, berhubungan dengan seseorang, ertinya—

_(a)_ mana-mana orang yang merupakan penama atau pekerja
orang itu;

_(b)_ mana-mana orang yang menguruskan hal ehwal orang
itu;

_(c)_ mana-mana organisasi yang orang itu, atau mana-mana
penamanya, menjadi pekongsinya, atau orang yang
bertanggungjawab bagi atau mengawal, atau yang
mempunyai kepentingan mengawal dalam, perniagaannya
atau hal ehwalnya;

_(d)_ mana-mana perbadanan mengikut pengertian Akta Syarikat
1965 [Akta 125], yang orang itu, atau mana-mana
penamanya, menjadi pengarahnya atau bertanggungjawab
bagi atau mengawal perniagaan atau hal ehwalnya, atau
yang dalamnya orang itu, bersendirian atau bersama
dengan mana-mana penamanya, mempunyai kepentingan


-----

_Suruhanjaya Pencegahan Rasuah Malaysia_ 11

mengawal, atau syer yang nilainya berjumlah tidak kurang
daripada tiga puluh peratus daripada modal terbitan
keseluruhan perbadanan itu; atau

_(e)_ pemegang amanah mana-mana amanah, jika—

(i) amanah itu telah diwujudkan oleh orang itu;
atau

(ii) nilai keseluruhan aset yang disumbangkan oleh
orang itu kepada amanah itu pada bila-bila
masa, sama ada sebelum atau selepas amanah
itu diwujudkan, berjumlah, pada bila-bila masa,
tidak kurang daripada dua puluh peratus daripada
keseluruhan nilai aset amanah itu;

“suapan” ertinya—

_(a)_ wang, derma, alang, pinjaman, fi, hadiah, cagaran berharga,
harta atau kepentingan mengenai harta, iaitu apa-apa jenis
harta, sama ada alih atau tak alih, faedah kewangan,
atau apa-apa manfaat seumpama itu yang lain;

_(b)_ apa-apa jawatan, kebesaran, pekerjaan, kontrak pekerjaan atau
perkhidmatan, dan apa-apa perjanjian untuk memberikan
pekerjaan atau memberikan perkhidmatan atas apa-apa
sifat;

_(c) apa-apa bayaran, pelepasan, penunaian atau penyelesaian_
apa-apa pinjaman, obligasi atau liabiliti lain, sama ada
keseluruhannya atau sebahagian daripadanya;

_(d)_ apa-apa jenis balasan berharga, apa-apa diskaun, komisen,
rebat, bonus, potongan atau peratusan;

_(e)_ apa-apa perbuatan menahan diri daripada menuntut
apa-apa wang atau nilai wang atau benda berharga;

_(f)_ apa-apa jenis perkhidmatan atau pertolongan lain,
termasuk perlindungan daripada apa-apa penalti atau
ketidakupayaan yang dikenakan atau yang dikhuatiri atau
daripada apa-apa tindakan atau prosiding yang bersifat
tatatertib, sivil atau jenayah, sama ada atau tidak sudah
dimulakan, dan termasuk penggunaan atau menahan diri
daripada menggunakan apa-apa hak atau apa-apa kuasa
atau kewajipan rasmi; dan

_(g)_ apa-apa tawaran, aku janji atau janji, sama ada bersyarat
atau tidak bersyarat, untuk memberikan suapan mengikut
pengertian mana-mana perenggan _(a)_ hingga _(f);_


-----

12 _Rang Undang-Undang_

“Suruhanjaya” ertinya Suruhanjaya Pencegahan Rasuah
Malaysia;

“tarikh yang ditetapkan” ertinya tarikh Akta ini mula berkuat
kuasa;

“urus niaga” termasuklah—

_(a)_ apa-apa belian, jualan, pinjaman, gadaian, gadai janji, lien,
sandaran, kaveat, pindah hakmilik, serahan, serah hak,
subrogasi, pindahan, alang, derma, amanah, peruntukan,
deposit, pengambilan keluar, pemindahan antara akaun,
atau pelanjutan kredit;

_(b)_ apa-apa pewakilan atau pemberian surat kuasa wakil;
dan

_(c)_ apa-apa perbuatan yang menghasilkan apa-apa hak,
kepentingan, hakmilik atau keistimewaan, sama ada
pada masa sekarang atau akan datang atau sama ada
terletak hak atau kontingen, dalam semua atau sebahagian
daripada mana-mana harta yang diberikan kepada
mana-mana orang.

Bahagian II

SURUHANJAYA PENCEGAHAN RASUAH MALAYSIA

**Penubuhan Suruhanjaya Pencegahan Rasuah Malaysia**

**4. Suruhanjaya Pencegahan Rasuah Malaysia ditubuhkan.**

**Ketua Pesuruhjaya**

**5. (1) Yang di-Pertuan Agong hendaklah, atas nasihat Perdana**
Menteri, melantik seorang Ketua Pesuruhjaya bagi Suruhanjaya
Pencegahan Rasuah Malaysia, untuk selama apa-apa tempoh dan
atas apa-apa terma dan syarat sebagaimana yang dinyatakan dalam
surat cara pelantikannya.

(2) Jika Ketua Pesuruhjaya dilantik daripada kalangan anggota
perkhidmatan awam, tempoh pelantikan Ketua Pesuruhjaya tidak
boleh melewati tarikh persaraan wajibnya daripada perkhidmatan


-----

_Suruhanjaya Pencegahan Rasuah Malaysia_ 13

awam, tetapi jika dia mencapai umur persaraan wajib itu dia boleh
dilantik semula sebagai Ketua Pesuruhjaya oleh Yang di-Pertuan
Agong, atas nasihat Perdana Menteri, secara kontrak selama
apa-apa tempoh dan atas apa-apa terma dan syarat sebagaimana
yang dinyatakan dalam surat cara pelantikannya.

(3) Ketua Pesuruhjaya hendaklah, dalam tempoh pelantikannya
sebagaimana yang dinyatakan dalam suratcara pelantikannya,
memegang jawatan selama diperkenankan oleh Yang di-Pertuan
Agong, tertakluk kepada nasihat Perdana Menteri.

(4) Ketua Pesuruhjaya hendaklah, selama tempoh jawatannya
sebagai Ketua Pesuruhjaya, disifatkan sebagai anggota perkhidmatan
awam am Persekutuan bagi maksud-maksud tatatertib.

(5) Ketua Pesuruhjaya hendaklah bertanggungjawab bagi arahan,
kawalan dan pengawasan segala perkara yang berhubungan dengan
Suruhanjaya.

(6) Ketua Pesuruhjaya hendaklah mempunyai segala kuasa
pegawai Suruhanjaya dan hendaklah mempunyai apa-apa kuasa
Timbalan Pendakwa Raya sebagaimana yang diberi kuasa oleh
Pendakwa Raya bagi maksud Akta ini.

(7) Ketua Pesuruhjaya hendaklah, sebelum mula menjalankan
tugas dan tanggungjawab jawatannya, membuat di hadapan Yang
di-Pertuan Agong, dengan cara yang diakuinya sebagai yang
paling mengikat perasaan hati nuraninya, suatu akuan sebagaimana
yang ditetapkan oleh Menteri melalui kaedah-kaedah yang dibuat
di bawah seksyen 71.

(8) Maka hendaklah dikeluarkan kepada Ketua Pesuruhjaya suatu
perakuan pelantikan dalam bentuk kad kuasa sebagai keterangan
tentang pelantikannya.

(9) Orang yang sebaik sebelum permulaan kuat kuasa Akta
ini memegang jawatan sebagai Ketua Pengarah Badan Pencegah
Rasuah yang dilantik di bawah subseksyen 3(2) Akta Pencegahan
Rasuah 1997 [Akta 575] hendaklah, apabila Akta ini mula berkuat
kuasa, disifatkan telah dilantik sebagai Ketua Pesuruhjaya
di bawah subseksyen (1) untuk selama baki tempoh pelantikannya
di bawah Akta 1997 itu, dan kehendak subseksyen (7) hendaklah
disifatkan telah dipenuhi.


-----

14 _Rang Undang-Undang_

**Pelantikan pegawai lain Suruhanjaya**

**6.** (1) Maka hendaklah dilantik apa-apa bilangan Timbalan Ketua
Pesuruhjaya, Pesuruhjaya, Timbalan Pesuruhjaya, Ketua Penolong
Kanan Pesuruhjaya, Penolong Kanan Pesuruhjaya, Penolong
Pesuruhjaya, Penguasa Kanan, Penguasa, Ketua Penolong Kanan
Penguasa, Penolong Kanan Penguasa dan Penolong Penguasa bagi
Suruhanjaya sebagaimana yang perlu bagi maksud melaksanakan
peruntukan Akta ini.

(2) Maka hendaklah dilantik apa-apa bilangan pegawai rendah
bagi Suruhanjaya sebagaimana yang perlu untuk membantu
Suruhanjaya melaksanakan peruntukan Akta ini.

(3) Semua pegawai dan pegawai rendah Suruhanjaya ialah
anggota perkhidmatan awam am Persekutuan.

(4) Tiap-tiap pegawai dan pegawai rendah Suruhanjaya hendaklah
mempunyai apa-apa kuasa yang diperuntukkan baginya di bawah
Akta ini dan hendaklah tertakluk kepada arahan, kawalan dan
pengawasan Ketua Pesuruhjaya atau mana-mana pegawai lain
Suruhanjaya yang lebih tinggi pangkatnya daripadanya, dan hendaklah
menjalankan kuasa-kuasanya, melaksanakan fungsi-fungsinya dan
menunaikan kewajipan-kewajipannya dengan mematuhi apa-apa
arahan atau petunjuk yang dinyatakan secara lisan atau bertulis
oleh Ketua Pesuruhjaya atau mana-mana pegawai lain Suruhanjaya
yang lebih tinggi pangkatnya daripadanya.

(5) Tiap-tiap pegawai Suruhanjaya yang dilantik di bawah
subseksyen (1) hendaklah apabila mula-mula menyertai Suruhanjaya
dan sebelum mula menjalankan tugas dan tanggungjawab
jawatannya membuat, di hadapan seorang pegawai Suruhanjaya
yang berpangkat Penguasa Kanan atau yang lebih tinggi mengikut
cara yang diakuinya sebagai yang paling mengikat perasaan hati
nuraninya, suatu akuan sebagaimana yang ditetapkan oleh Menteri
melalui kaedah-kaedah yang dibuat di bawah seksyen 71.

(6) Perakuan pelantikan dalam bentuk kad kuasa hendaklah
dikeluarkan kepada tiap-tiap pegawai dan pegawai rendah
Suruhanjaya, dan kad itu hendaklah ditandatangani oleh Ketua
Pesuruhjaya dan hendaklah menjadi keterangan prima _facie tentang_
pelantikannya di bawah Akta ini.


-----

_Suruhanjaya Pencegahan Rasuah Malaysia_ 15

(7) Apabila Akta ini mula berkuat kuasa, tiap-tiap orang yang
memegang jawatan di bawah Akta Pencegahan Rasuah 1997
hendaklah disifatkan sebagai pegawai Suruhanjaya yang dilantik
di bawah seksyen ini dan kehendak subseksyen (5) hendaklah
disifatkan telah dipenuhi, dan tiap-tiap pegawai itu hendaklah
memegang apa-apa gelaran jawatan sebagaimana yang ditentukan
oleh Menteri melalui pemberitahuan dalam _Warta._

**Fungsi pegawai Suruhanjaya**

**7.** Pegawai-pegawai Suruhanjaya hendaklah mempunyai fungsi
yang berikut:

_(a)_ menerima dan menimbangkan apa-apa aduan tentang
pelakuan kesalahan di bawah Akta ini dan menyiasat
mana-mana aduan itu sebagaimana yang difikirkan praktik
oleh Ketua Pesuruhjaya atau pegawai-pegawai itu;

_(b)_ mengesan dan menyiasat—

(i) apa-apa kesalahan yang disyaki di bawah Akta
ini;

(ii) apa-apa percubaan yang disyaki untuk melakukan
apa-apa kesalahan di bawah Akta ini; dan

(iii) apa-apa komplot yang disyaki untuk melakukan
apa-apa kesalahan di bawah Akta ini;

_(c)_ meneliti amalan, sistem dan tatacara badan-badan awam
untuk memudahkan penemuan kesalahan di bawah Akta
ini dan untuk menghasilkan kajian semula amalan, sistem
atau tatacara itu yang pada pendapat Ketua Pesuruhjaya
mungkin membawa kepada rasuah;

_(d)_ mengarahkan, menasihati dan membantu mana-mana orang,
atas permintaan orang itu, tentang cara-cara bagaimana
rasuah dapat dihapuskan oleh orang itu;

_(e)_ menasihati ketua badan-badan awam tentang apa-apa
perubahan dalam amalan, sistem atau tatacara yang sesuai
dengan penunaian berkesan kewajipan-kewajipan badanbadan awam itu sebagaimana yang difikirkan perlu oleh
Ketua Pesuruhjaya untuk mengurangkan kemungkinan
berlakunya rasuah;


-----

16 _Rang Undang-Undang_

_(f)_ mendidik orang ramai untuk menentang rasuah; dan

_(g) mendapatkan dan memelihara sokongan orang ramai dalam_
memerangi rasuah.

**Pengemukaan kad kuasa**

**8.** Tiap-tiap pegawai dan pegawai rendah Suruhanjaya apabila
bertindak di bawah Akta ini, hendaklah, apabila diminta,
mengisytiharkan jawatannya dan mengemukakan kepada orang
yang terhadapnya dia bertindak atau yang daripadanya dia
meminta apa-apa maklumat kad kuasa yang dikeluarkan kepadanya
di bawah Akta ini.

**Pegawai disifatkan sentiasa bertugas**

**9. Tiap-tiap pegawai Suruhanjaya hendaklah, bagi maksud Akta**
ini, disifatkan sentiasa bertugas apabila dikehendaki melaksanakan
kewajipan atau fungsinya dan boleh melaksanakan kewajipan
atau fungsi itu dan menjalankan kuasa yang diberikan kepadanya
di bawah Akta ini atau di bawah mana-mana undang-undang bertulis
lain di mana-mana tempat di dalam atau di luar Malaysia.

**Kuasa pegawai Suruhanjaya**

**10. (1) Sebagai tambahan kepada, dan tanpa menjejaskan, kuasa-**
kuasa, kewajipan-kewajipan dan fungsi-fungsi yang diberikan
di bawah Akta ini—

_(a)_ seseorang pegawai Suruhanjaya hendaklah mempunyai, bagi
maksud Akta ini, segala kuasa dan kekebalan seorang
pegawai polis yang dilantik di bawah Akta Polis 1967

[Akta 344]; dan

_(b)_ seseorang pegawai rendah Suruhanjaya hendaklah
mempunyai, bagi maksud Akta ini, segala kuasa dan
kekebalan seorang pegawai penjara yang berpangkat
sarjan dan lebih rendah di bawah Akta Penjara 1995

[Akta 537] apabila membawa dan menjaga orang dalam
tahanan Suruhanjaya dan kuasa dan kekebalan seorang
pegawai polis yang berpangkat sarjan atau lebih rendah
yang dilantik di bawah Akta Polis 1967.


-----

_Suruhanjaya Pencegahan Rasuah Malaysia_ 17

(2) Tanpa menjejaskan keluasan subseksyen (1)—

_(a)_ seseorang pegawai Suruhanjaya yang berpangkat Penguasa
dan yang lebih tinggi hendaklah mempunyai segala
kuasa seorang pegawai polis yang berpangkat Penolong
Penguasa Polis dan yang lebih tinggi; dan

_(b)_ seseorang Ketua Penolong Kanan Penguasa, Penolong
Kanan Penguasa dan Penolong Penguasa Suruhanjaya
hendaklah mempunyai segala kuasa seorang pegawai polis
yang berpangkat Inspektor dan yang lebih tinggi.

(3) Jika dalam masa apa-apa penyiasatan atau prosiding
di mahkamah berkenaan dengan pelakuan sesuatu kesalahan di
bawah Akta ini oleh mana-mana orang, terzahir suatu kesalahan
di bawah mana-mana undang-undang bertulis lain, yang tidak
menjadi kesalahan di bawah Akta ini, tidak kira sama ada kesalahan
itu dilakukan oleh orang yang sama atau mana-mana orang lain,
pegawai Suruhanjaya yang bertanggungjawab bagi penyiasatan atau
prosiding itu, mengikut mana-mana yang berkenaan, hendaklah
memaklumkan Pendakwa Raya atau pegawai Suruhanjaya yang
berpangkat Pesuruhjaya atau yang lebih tinggi yang boleh
mengeluarkan apa-apa arahan yang difikirkannya patut.

(4) Bagi maksud Akta ini—

_(a)_ jika sesuatu perintah, perakuan atau apa-apa perbuatan
lain dikehendaki supaya diberikan, dikeluarkan atau
dilakukan oleh seseorang pegawai penjaga Daerah Polis
di bawah mana-mana undang-undang bertulis, perintah,
perakuan atau perbuatan itu boleh diberikan, dikeluarkan
atau dilakukan oleh seorang pegawai kanan Suruhanjaya,
dan bagi maksud itu, tempat perintah, perakuan atau
perbuatan itu diberikan, dikeluarkan atau dilakukan
hendaklah disifatkan sebagai Daerah Polis di bawah
jagaannya;

_(b)_ seseorang pegawai Suruhanjaya hendaklah mempunyai
segala kuasa yang diberikan kepada seseorang pegawai
penjaga balai polis di bawah mana-mana undang-undang
bertulis, dan bagi maksud itu pejabat pegawai itu hendaklah
disifatkan sebagai balai polis.

(5) Bagi mengelakkan keraguan, adalah diisytiharkan bahawa
bagi maksud Akta ini, seseorang pegawai Suruhanjaya hendaklah
mempunyai segala kuasa seorang pegawai polis tidak kira apa jua
pangkatnya sebagaimana yang diperuntukkan di bawah Kanun


-----

18 _Rang Undang-Undang_

Tatacara Jenayah [Akta 593] dan Akta Pendaftaran Penjenayah
dan Orang-Orang Yang Tidak Diingini 1969 [Akta 7] dan kuasa
itu adalah tambahan kepada kuasa yang diperuntukkan di bawah
Akta ini dan bukan pengurangannya, tetapi sekiranya terdapat
apa-apa ketidakselarasan atau percanggahan antara peruntukan
Akta ini dengan peruntukan Kanun Tatacara Jenayah, peruntukan
Akta ini hendaklah mengatasi peruntukan Kanun itu.

**Kewajipan pegawai Suruhanjaya**

**11.** (1) Menjadi kewajipan Ketua Pesuruhjaya dan pegawai-pegawai
Suruhanjaya untuk menjalankan fungsi mereka sebagaimana yang
dinyatakan dalam seksyen 7.

(2) Ketua Pesuruhjaya hendaklah membuat laporan tahunan
tentang kegiatan Suruhanjaya kepada Jawatankuasa Khas mengenai
Rasuah.

**Perintah tetap**

**12.** Ketua Pesuruhjaya boleh mengeluarkan perintah-perintah
pentadbiran yang disebut “Perintah-Perintah Tetap”, yang selaras
dengan peruntukan Akta ini tentang kawalan am, latihan, tugas
dan tanggungjawab pegawai-pegawai dan pegawai-pegawai rendah
Suruhanjaya, dan bagi apa-apa perkara lain yang perlu atau suai
manfaat untuk pentadbiran baik Suruhanjaya atau bagi mencegah
penyalahgunaan kuasa atau pengabaian tugas, dan pada amnya
untuk memastikan Suruhanjaya berfungsi dengan cekap dan
berkesan.

Bahagian III

PERUNTUKAN TENTANG LEMBAGA PENASIHAT, JAWATANKUASA
KHAS dan jawatankuasa aduan

**Lembaga Penasihat Pencegahan Rasuah**

**13. (1) Suruhanjaya hendaklah dinasihati oleh suatu lembaga**
penasihat yang hendaklah dikenali sebagai Lembaga Penasihat
Pencegahan Rasuah.


-----

_Suruhanjaya Pencegahan Rasuah Malaysia_ 19

(2) Lembaga Penasihat hendaklah terdiri daripada—

_(a)_ sekurang-kurangnya tujuh anggota yang hendaklah dilantik
oleh Yang di-Pertuan Agong atas nasihat Perdana Menteri;
dan

_(b)_ Ketua Pesuruhjaya sebagai anggota _ex-officio._

(3) Anggota-anggota yang dilantik oleh Yang di-Pertuan
Agong hendaklah orang yang berintegriti yang telah memberikan
perkhidmatan awam yang cemerlang atau telah mencapai keunggulan
dalam profesion.

(4) Tempoh jawatan anggota-anggota yang dilantik oleh Yang
di-Pertuan Agong ialah tiga tahun dan anggota itu tidak boleh
memegang jawatan lebih daripada dua penggal sama ada terus
menerus atau selainnya.

(5) Lembaga Penasihat hendaklah mempunyai fungsi yang
berikut:

_(a)_ untuk menasihati Suruhanjaya tentang apa-apa aspek
masalah rasuah di Malaysia;

_(b)_ untuk menasihati Suruhanjaya tentang dasar dan strategi
Suruhanjaya dalam usahanya untuk membanteras
rasuah;

_(c)_ untuk menerima, meneliti dan mengendorskan cadangan
daripada Suruhanjaya ke arah perjalanan cekap dan
berkesan Suruhanjaya;

_(d)_ untuk meneliti dan mengendorskan keperluan sumber
Suruhanjaya untuk memastikan keberkesanannya;

_(e)_ untuk meneliti laporan tahunan Suruhanjaya sebelum
dikemukakan kepada Jawatankuasa Khas mengenai
Rasuah; dan

_(f)_ untuk mengemukakan ulasannya tentang penjalanan oleh
Suruhanjaya akan fungsinya di bawah Akta ini kepada
Jawatankuasa Khas mengenai Rasuah.


-----

20 _Rang Undang-Undang_

**Jawatankuasa Khas mengenai Rasuah**

**14.** (1) Maka hendaklah ada suatu jawatankuasa yang hendaklah
dikenali sebagai Jawatankuasa Khas mengenai Rasuah yang
hendaklah mempunyai fungsi yang berikut:

_(a)_ untuk menasihati Perdana Menteri mengenai apa-apa aspek
masalah rasuah di Malaysia;

_(b)_ untuk memeriksa laporan tahunan Suruhanjaya;

_(c)_ untuk memeriksa ulasan Lembaga Penasihat Pencegahan
Rasuah tentang penjalanan oleh Suruhanjaya akan
fungsinya di bawah Akta ini; dan

_(d)_ untuk mendapatkan penjelasan dan penerangan mengenai
laporan tahunan Suruhanjaya dan ulasan Lembaga
Penasihat Pencegahan Rasuah.

(2) Jawatankuasa Khas hendaklah terdiri daripada tujuh anggota,
yang hendaklah dilantik oleh Yang di-Pertuan Agong, dan mereka
hendaklah dipilih daripada kalangan ahli Dewan Negara dan
Dewan Rakyat kedua-duanya, dan tiada seorang daripada mereka
merupakan anggota pentadbiran.

(3) Anggota-anggota yang hendak dilantik di bawah subseksyen
(2) hendaklah ahli-ahli Dewan Negara dan Dewan Rakyat yang
dinamakan oleh Ketua Majlis Mesyuarat Dewan Rakyat.

(4) Tempoh jawatan anggota Jawatankuasa Khas ialah tiga tahun
tetapi seseorang anggota tidak boleh memegang jawatan lebih
daripada dua penggal sama ada terus-menerus atau selainnya.

(5) Jawatankuasa Khas hendaklah membuat laporan tahunan
mengenai penunaian fungsinya kepada Perdana Menteri yang
hendaklah membentangkan suatu salinan laporan tahunan itu
di hadapan setiap Majlis Parlimen.

**Jawatankuasa Aduan**

**15. (1) Maka hendaklah ada suatu jawatankuasa aduan yang**
hendaklah mempunyai fungsi yang berikut:

_(a)_ untuk memantau pengendalian oleh Suruhanjaya akan
aduan mengenai salah laku yang tidak bersifat jenayah
terhadap pegawai-pegawai Suruhanjaya; dan


-----

_Suruhanjaya Pencegahan Rasuah Malaysia_ 21

_(b) untuk mengenal pasti apa-apa kelemahan dalam tatacara_
kerja Suruhanjaya yang mungkin menimbulkan aduan
dan jika difikirkannya sesuai untuk membuat apa-apa
syor tentang tatacara kerja Suruhanjaya sebagaimana
yang difikirkannya patut.

(2) Menteri boleh melantik tidak lebih daripada lima orang,
yang difikirkannya patut dan sesuai, untuk menjadi anggota
Jawatankuasa Aduan.

Bahagian IV

KESALAHAN DAN PENALTI

**Kesalahan menerima suapan**

**16. Mana-mana orang yang sendiri atau melalui atau bersama**
dengan mana-mana orang lain—

_(a)_ secara rasuah meminta atau menerima atau bersetuju untuk
menerima bagi dirinya atau bagi mana-mana orang lain;
atau

_(b)_ secara rasuah memberikan, menjanjikan atau menawarkan
kepada mana-mana orang sama ada bagi faedah orang
itu atau bagi faedah orang lain,

apa-apa suapan sebagai dorongan untuk atau upah bagi, atau
selainnya oleh sebab—

(a) mana-mana orang melakukan atau tidak melakukan apaapa jua berkenaan dengan apa-apa perkara atau transaksi,
sama ada yang sebenar atau yang dicadangkan atau yang
mungkin berlaku; atau

(b) mana-mana pegawai sesuatu badan awam melakukan atau
tidak melakukan apa-apa jua berkenaan dengan apa-apa
perkara atau transaksi, sama ada yang sebenar atau yang
dicadangkan atau yang mungkin berlaku, yang dengannya
badan awam itu terlibat,

melakukan suatu kesalahan.


-----

22 _Rang Undang-Undang_

**Kesalahan memberi atau menerima suapan oleh ejen**

**17. Seseorang melakukan kesalahan jika—**

_(a)_ sebagai seorang ejen, dia secara rasuah menyetuju terima
atau memperoleh, atau bersetuju untuk menyetuju terima
atau cuba untuk memperoleh, daripada mana-mana orang,
untuk dirinya sendiri atau untuk mana-mana orang lain,
apa-apa suapan sebagai suatu dorongan atau upah bagi
melakukan atau tidak melakukan, atau kerana telah
melakukan atau tidak melakukan, apa-apa perbuatan
berhubungan dengan hal ehwal atau perniagaan prinsipalnya,
atau kerana memberikan atau tidak memberikan sokongan
atau tentangan kepada mana-mana orang berhubungan
dengan hal ehwal atau perniagaan prinsipalnya; atau

_(b)_ dia memberikan atau bersetuju untuk memberikan atau
menawarkan apa-apa suapan kepada mana-mana ejen
sebagai dorongan atau upah bagi melakukan atau tidak
melakukan, atau kerana telah melakukan atau tidak
melakukan apa-apa perbuatan berhubungan dengan hal
ehwal atau perniagaan prinsipalnya, atau bagi memberikan
atau tidak memberikan sokongan atau tentangan kepada
mana-mana orang berhubungan dengan hal ehwal atau
perniagaan prinsipalnya.

**Kesalahan dengan maksud untuk memperdayakan prinsipal**
**oleh ejen**

**18. Seseorang melakukan kesalahan jika dia memberi seseorang**
ejen, atau sebagai seorang ejen dia menggunakan, dengan niat
hendak memperdayakan prinsipalnya, apa-apa resit, akaun atau
dokumen lain yang berkenaan dengannya prinsipal itu mempunyai
kepentingan, dan yang dia mempunyai sebab untuk mempercayai
mengandungi apa-apa pernyataan yang palsu atau silap atau tidak
lengkap tentang apa-apa butir matan, dan yang dimaksudkan untuk
mengelirukan prinsipalnya.

**Penerima atau pemberi suapan melakukan suatu kesalahan**
**tanpa mengambil kira maksud tidak dilaksanakan atau perkara**
**tidak berkaitan dengan hal ehwal atau perniagaan prinsipal**

**19. (1) Jika dalam mana-mana prosiding terhadap mana-mana**
ejen bagi apa-apa kesalahan di bawah perenggan 17(a) adalah


-----

_Suruhanjaya Pencegahan Rasuah Malaysia_ 23

dibuktikan bahawa dia telah secara rasuah meminta, menyetuju
terima, memperoleh atau bersetuju untuk menyetuju terima atau
cuba untuk memperoleh apa-apa suapan sedangkan dia ada sebab
untuk mempercayai atau mengesyaki bahawa suapan itu telah
diminta atau ditawarkan sebagai suatu dorongan atau upah supaya
dia melakukan atau tidak melakukan apa-apa perbuatan atau
supaya dia memberikan atau tidak memberikan apa-apa sokongan
atau tentangan kepada mana-mana orang berhubungan dengan hal
ehwal atau perniagaan prinsipalnya, ejen itu melakukan suatu
kesalahan di bawah perenggan itu walaupun—

_(a)_ dia tidak mempunyai kuasa, hak atau peluang untuk
berbuat demikian, untuk memberikan yang sedemikian
atau untuk tidak memberikan yang sedemikian;

_(b)_ dia telah menerima suapan itu tanpa niat untuk berbuat
demikian, untuk memberikan yang sedemikian atau untuk
tidak memberikan yang sedemikian;

_(c)_ dia telah tidak sebenarnya berbuat demikian, memberikan
yang sedemikian atau tidak memberikan yang sedemikian;
atau

_(d)_ perbuatan, sokongan atau tentangan itu tidak ada hubungan
dengan hal ehwal atau perniagaan prinsipalnya.

(2) Jika dalam mana-mana prosiding terhadap mana-mana
orang bagi apa-apa kesalahan di bawah perenggan 17(b) adalah
dibuktikan bahawa dia telah secara rasuah memberikan, bersetuju
untuk memberikan, atau menawarkan apa-apa suapan kepada
mana-mana ejen sebagai suatu dorongan atau upah bagi melakukan
atau tidak melakukan apa-apa perbuatan atau bagi memberikan
atau tidak memberikan apa-apa sokongan atau tentangan kepada
mana-mana orang kerana dia ada sebab untuk mempercayai atau
mengesyaki bahawa ejen itu mempunyai kuasa, hak atau peluang
untuk berbuat demikian atau untuk memberikan yang sedemikian
atau tidak memberikan yang sedemikian dan bahawa perbuatan,
sokongan atau tentangan itu adalah berhubungan dengan hal ehwal
atau perniagaan prinsipalnya, dia melakukan suatu kesalahan
di bawah perenggan itu walaupun ejen itu tidak mempunyai
kuasa, hak atau peluang atau bahawa perbuatan, sokongan atau
tentangan itu tidak ada hubungan dengan hal ehwal atau perniagaan
prinsipalnya.


-----

24 _Rang Undang-Undang_

**Secara rasuah mendapatkan penarikan balik tender**

**20. Seseorang—**

_(a)_ yang, dengan niat untuk memperoleh suatu kontrak daripada
mana-mana badan awam bagi melaksanakan apa-apa
kerja, mengadakan apa-apa perkhidmatan, melakukan
apa-apa jua, atau membekalkan apa-apa barang, bahan
atau benda, menawarkan apa-apa suapan kepada manamana orang yang telah membuat suatu tender untuk
mendapatkan kontrak itu, sebagai suatu dorongan atau
upah bagi orang itu menarik balik tendernya itu; atau

_(b)_ yang meminta atau menerima apa-apa suapan sebagai
suatu dorongan atau upah baginya menarik balik suatu
tender yang telah dibuat olehnya untuk mendapatkan
kontrak itu,

melakukan suatu kesalahan.

**Penyogokan pegawai badan awam**

**21. Mana-mana orang yang menawarkan kepada seseorang**
pegawai mana-mana badan awam, atau, sebagai seorang pegawai
mana-mana badan awam, meminta atau menerima, apa-apa suapan
sebagai suatu dorongan atau upah supaya—

_(a)_ pegawai itu mengundi atau tidak mengundi dalam manamana mesyuarat badan awam itu bagi menyokong atau
menentang apa-apa langkah, ketetapan atau soal yang
dikemukakan kepada badan awam itu;

_(b) pegawai itu melaksanakan atau tidak melaksanakan_
atau membantu dalam mendapatkan, mencepatkan,
melambatkan, merintangi atau menghalang pelaksanaan,
apa-apa perbuatan rasmi;

_(c)_ pegawai itu membantu dalam mendapatkan atau menghalang
pelulusan apa-apa undi atau pemberian apa-apa kontrak
atau faedah untuk mana-mana orang; atau

_(d) pegawai itu memberikan atau tidak memberikan apa-apa_
sokongan atau tentangan atas sifatnya sebagai pegawai
sedemikian,

melakukan suatu kesalahan, walaupun pegawai itu tidak mempunyai
kuasa, hak atau peluang untuk berbuat demikian, untuk memberikan


-----

_Suruhanjaya Pencegahan Rasuah Malaysia_ 25

yang sedemikian atau untuk tidak memberikan yang sedemikian,
atau menerima suapan itu tanpa niat untuk berbuat demikian,
untuk memberikan yang sedemikian atau untuk tidak memberikan
yang sedemikian, atau telah tidak sebenarnya berbuat demikian,
memberikan yang sedemikian atau tidak memberikan yang
sedemikian, atau walaupun dorongan atau upah itu tidak ada
hubungan dengan hal ehwal badan awam itu.

**Penyogokan pegawai awam asing**

**22.** Mana-mana orang yang sendiri atau melalui atau bersama
dengan mana-mana orang lain memberikan, menjanjikan atau
menawarkan, atau bersetuju untuk memberikan atau menawarkan,
kepada mana-mana pegawai awam asing, atau sebagai seorang
pegawai awam asing, meminta, menyetuju terima atau memperoleh,
atau bersetuju untuk menyetuju terima atau cuba untuk memperoleh,
sama ada bagi faedah pegawai awam asing itu atau orang lain,
apa-apa suapan sebagai suatu dorongan atau upah supaya, atau
kerana—

_(a)_ pegawai awam asing itu menggunakan kedudukannya untuk
mempengaruhi apa-apa perbuatan atau keputusan negara
asing atau organisasi antarabangsa awam yang baginya
pegawai itu melaksanakan apa-apa fungsi rasmi;

_(b)_ pegawai awam asing itu melaksanakan, telah melakukan
atau tidak melakukan, atau menahan diri daripada
melaksanakan atau membantu dalam mendapatkan,
mencepatkan, melambatkan, merintangi atau menghalang
pelaksanaan, apa-apa kewajipan awamnya; atau

_(c)_ pegawai awam asing itu membantu untuk mendapatkan
atau menghalang pemberian apa-apa kontrak bagi faedah
mana-mana orang,

melakukan suatu kesalahan, walaupun pegawai awam asing itu tidak
mempunyai kuasa, hak atau peluang untuk berbuat demikian, untuk
memberikan yang sedemikian atau untuk tidak memberikan yang
sedemikian, atau menerima suapan itu tanpa niat untuk berbuat
demikian, untuk memberikan yang sedemikian atau untuk tidak
memberikan yang sedemikian, atau telah tidak sebenarnya berbuat
demikian, memberikan yang sedemikian atau tidak memberikan
yang sedemikian, atau walaupun dorongan atau upah itu tidak
ada hubungan dengan skop tugas rasminya.


-----

26 _Rang Undang-Undang_

**Kesalahan menggunakan jawatan atau kedudukan untuk**
**suapan**

**23. (1) Mana-mana pegawai badan awam yang menggunakan**
jawatan atau kedudukannya untuk apa-apa suapan, sama ada
bagi dirinya sendiri, saudaranya atau sekutunya, melakukan suatu
kesalahan.

(2) Bagi maksud subseksyen (1), seseorang pegawai badan
awam hendaklah dianggap, sehingga akasnya dibuktikan, telah
menggunakan jawatan atau kedudukannya untuk apa-apa suapan,
sama ada bagi dirinya sendiri, saudaranya atau sekutunya,
apabila dia membuat apa-apa keputusan, atau mengambil apa-apa
tindakan, berhubungan dengan apa-apa perkara yang mengenainya
pegawai itu, atau mana-mana saudara atau sekutunya, mempunyai
kepentingan, sama ada secara langsung atau tidak langsung.

(3) Bagi mengelakkan keraguan, adalah diisytiharkan bahawa,
bagi maksud subseksyen (1), mana-mana anggota pentadbiran
sesuatu Negeri hendaklah disifatkan telah menggunakan jawatan
atau kedudukannya untuk suapan jika dia bertindak bertentangan
dengan subseksyen 2(8) Jadual Kelapan kepada Perlembagaan
Persekutuan atau peruntukan yang bersamaan dalam Perlembagaan
atau Undang-Undang Tubuh Negeri itu.

(4) Seksyen ini tidaklah terpakai bagi seseorang pegawai yang
memegang jawatan dalam sesuatu badan awam sebagai wakil
suatu badan awam lain yang mempunyai kawalan atau kawalan
separa atas badan awam yang mula-mula disebut itu berkenaan
dengan apa-apa perkara atau benda yang dilakukan atas sifatnya
sebagai wakil sedemikian bagi kepentingan atau faedah badan
awam yang satu lagi itu.

**Penalti bagi kesalahan di bawah seksyen 16, 17, 18, 20, 21,**
**22 dan 23**

**24.** (1) Mana-mana orang yang melakukan kesalahan di bawah
seksyen 16, 17, 20, 21, 22 dan 23 apabila disabitkan boleh—

_(a)_ dipenjarakan selama tempoh tidak melebihi dua puluh
tahun; dan

_(b)_ didenda tidak kurang daripada lima kali ganda jumlah
atau nilai suapan yang menjadi hal perkara kesalahan


-----

_Suruhanjaya Pencegahan Rasuah Malaysia_ 27

itu jika suapan itu dapat dinilai atau berbentuk wang,
atau sepuluh ribu ringgit, mengikut mana-mana yang
lebih tinggi.

(2) Mana-mana orang yang melakukan kesalahan di bawah
seksyen 18 apabila disabitkan boleh—

_(a) dipenjarakan selama tempoh tidak melebihi dua puluh_
tahun; dan

_(b) didenda tidak kurang daripada lima kali ganda jumlah_
atau nilai butir matan yang palsu atau silap itu jika
butir matan yang palsu atau silap itu dapat dinilai atau
berbentuk wang, atau sepuluh ribu ringgit, mengikut
mana-mana yang lebih tinggi.

**Kewajipan untuk melaporkan transaksi penyogokan**

**25. (1) Mana-mana orang** yang diberi, dijanjikan, atau ditawarkan,
apa-apa suapan dengan melanggar mana-mana peruntukan Akta
ini hendaklah melaporkan pemberian, janji atau tawaran itu,
berserta dengan nama, jika diketahui, orang yang memberikan,
menjanjikan atau menawarkan suapan itu kepadanya kepada
pegawai Suruhanjaya atau pegawai polis yang paling hampir.

(2) Mana-mana orang yang tidak mematuhi subseksyen (1)
melakukan suatu kesalahan dan apabila disabitkan boleh didenda
tidak melebihi satu ratus ribu ringgit atau dipenjarakan selama
tempoh tidak melebihi sepuluh tahun atau kedua-duanya.

(3) Mana-mana orang yang daripadanya suapan telah diminta
atau diperoleh, atau suatu percubaan telah dibuat untuk memperoleh
suapan itu, dengan melanggar mana-mana peruntukan Akta ini,
hendaklah seawal yang mungkin selepas itu melaporkan permintaan
atau perolehan, atau percubaan untuk memperoleh, suapan itu
berserta dengan perihalan yang lengkap dan benar dan, jika
diketahui, nama orang yang meminta, atau memperoleh, atau cuba
memperoleh, suapan daripadanya itu kepada pegawai Suruhanjaya
atau pegawai polis yang paling hampir.

(4) Mana-mana orang yang tidak, tanpa alasan yang munasabah,
mematuhi subseksyen (3) melakukan suatu kesalahan dan apabila
disabitkan boleh didenda tidak melebihi sepuluh ribu ringgit atau
dipenjarakan selama tempoh tidak melebihi dua tahun atau keduaduanya.


-----

28 _Rang Undang-Undang_

**Berurusan tentang, menggunakan, memegang, menerima atau**
**menyembunyikan suapan atau faedah berhubungan dengan**
**apa-apa kesalahan**

**26. Mana-mana orang yang, sama ada di dalam atau di luar**
Malaysia, sama ada secara langsung atau tidak langsung, sama
ada bagi pihak dirinya sendiri atau bagi pihak mana-mana
orang lain, membuat atau menyebabkan dibuat apa-apa urusan
berhubungan dengan apa-apa harta, atau selainnya menggunakan
atau menyebabkan digunakan, atau memegang, menerima atau
menyembunyikan apa-apa harta atau mana-mana bahagiannya
yang menjadi hal perkara suatu kesalahan di bawah seksyen 16,
17, 18, 20, 21, 22 atau 23 melakukan suatu kesalahan dan apabila
disabitkan boleh didenda tidak melebihi lima puluh ribu ringgit
atau dipenjarakan selama tempoh tidak melebihi tujuh tahun atau
kedua-duanya.

**Pembuatan pernyataan yang palsu atau dimaksudkan untuk**
**mengelirukan, dsb., kepada pegawai Suruhanjaya atau**
**Pendakwa Raya**

**27.** (1) Jika mana-mana orang membuat atau menyebabkan manamana orang lain membuat kepada seseorang pegawai Suruhanjaya
atau Pendakwa Raya, semasa pegawai itu atau Pendakwa Raya
menjalankan mana-mana kuasa yang diberikan oleh Akta ini,
apa-apa pernyataan yang diketahui oleh orang yang membuat
pernyataan itu, atau yang menyebabkan pernyataan itu dibuat—

_(a)_ adalah palsu atau dimaksudkan untuk mengelirukan;
atau

_(b)_ tidak selaras dengan apa-apa pernyataan lain yang dibuat
sebelum itu oleh orang itu kepada mana-mana orang yang
mempunyai kuasa atau wenang di bawah mana-mana
undang-undang, atau selainnya, untuk menerima, atau
menghendaki supaya dibuat, pernyataan lain itu tidak
kira sama ada atau tidak orang yang membuat pernyataan
itu mempunyai apa-apa obligasi di sisi undang-undang
atau obligasi lain untuk menyatakan yang benar,

dia melakukan suatu kesalahan dan apabila disabitkan boleh didenda
tidak melebihi satu ratus ribu ringgit atau dipenjarakan selama
tempoh tidak melebihi sepuluh tahun atau kedua-duanya.

(2) Jika mana-mana orang yang telah membuat sesuatu pernyataan
kepada seorang pegawai Suruhanjaya atau kepada Pendakwa Raya,
semasa pegawai itu atau Pendakwa Raya menjalankan mana-mana


-----

_Suruhanjaya Pencegahan Rasuah Malaysia_ 29

kuasa yang diberikan oleh Akta ini, kemudiannya membuat apaapa pernyataan lain kepada mana-mana orang yang mempunyai
kuasa atau wenang di bawah mana-mana undang-undang, atau
selainnya, untuk menerima, atau menghendaki supaya dibuat,
pernyataan lain itu, tidak kira sama ada atau tidak orang yang
membuat pernyataan itu mempunyai obligasi di sisi undangundang atau obligasi lain untuk menyatakan yang benar, dia, jika
pernyataan yang lain itu tidak selaras dengan apa-apa pernyataan
yang dibuat sebelumnya kepada seseorang pegawai Suruhanjaya
atau Pendakwa Raya, melakukan suatu kesalahan dan apabila
disabitkan boleh didenda tidak melebihi satu ratus ribu ringgit
atau dipenjarakan selama tempoh tidak melebihi sepuluh tahun
atau kedua-duanya.

(3) Bagi mengelakkan keraguan, adalah diisytiharkan bahawa
bagi maksud perenggan (1)(b) dan subseksyen (2), apa-apa
pernyataan yang dibuat dalam apa-apa prosiding undang-undang
di hadapan mana-mana mahkamah, sama ada sivil atau jenayah,
atau apa-apa pernyataan yang dibuat oleh mana-mana orang dalam
apa-apa prosiding tatatertib, sama ada prosiding undang-undang
atau prosiding tatatertib itu adalah terhadap orang yang membuat
pernyataan itu atau terhadap mana-mana orang lain, hendaklah
disifatkan sebagai suatu pernyataan yang dibuat kepada seorang
yang mempunyai kuasa atau wenang di bawah undang-undang
untuk menerima pernyataan yang dibuat sedemikian.

**Percubaan, persediaan, persubahatan dan komplot jenayah**
**boleh dihukum sebagaimana kesalahan**

**28. (1) Mana-mana orang yang—**

_(a) cuba melakukan apa-apa kesalahan di bawah Akta ini;_

_(b) melakukan apa-apa perbuatan sebagai persediaan kesalahan_
atau untuk membantu pelakuan apa-apa kesalahan
di bawah Akta ini; atau

_(c)_ bersubahat, atau terlibat dalam komplot jenayah, untuk
melakukan apa-apa kesalahan di bawah Akta ini,

melakukan kesalahan itu dan apabila disabitkan boleh dikenakan
hukuman yang sama sebagaimana yang diperuntukkan bagi
kesalahan itu.

(2) Mana-mana peruntukan Akta ini yang mengandungi sebutan
mengenai sesuatu kesalahan di bawah mana-mana peruntukan
khusus Akta ini hendaklah dibaca sebagai termasuk sebutan
mengenai suatu kesalahan di bawah subseksyen (1) berhubungan
dengan kesalahan di bawah peruntukan khusus itu


-----

30 _Rang Undang-Undang_

(3) Perenggan (1)(a) tidaklah terpakai jika suatu percubaan
untuk melakukan apa-apa perbuatan dijadikan dengan nyata suatu
kesalahan di bawah Akta ini, dan perenggan (1)(c) tidaklah terpakai
bagi kes sesuatu persubahatan suatu kesalahan sebagaimana yang
diperuntukkan di bawah seksyen 164 Kanun Keseksaan.

Bahagian V

PENYIASATAN, PEMERIKSAAN DAN PENGGELEDAHAN,
PENYITAAN DAN PENANGKAPAN

**Kuasa untuk menyiasat aduan dan maklumat**

**29. (1) Tiap-tiap aduan yang berhubungan dengan pelakuan**
sesuatu kesalahan di bawah Akta ini boleh dibuat secara lisan
atau bertulis kepada seorang pegawai Suruhanjaya, dan jika dibuat
secara lisan, aduan itu hendaklah diubah ke dalam bentuk bertulis
dan dibacakan kepada orang yang membuat aduan itu; dan tiap-tiap
aduan, sama ada bertulis atau diubah ke dalam bentuk bertulis,
hendaklah ditandatangani oleh orang yang membuat aduan itu.

(2) Tiap-tiap aduan, sama ada yang bertulis atau diubah
ke dalam bentuk bertulis, hendaklah dicatatkan dalam suatu buku
yang disimpan di pejabat Suruhanjaya dan hendaklah dilampirkan
pada catatan itu tarikh dan masa aduan itu dibuat.

(3) Jika seseorang pegawai Suruhanjaya mempunyai sebab
untuk mengesyaki pelakuan suatu kesalahan di bawah Akta ini
berikutan dengan suatu aduan yang dibuat di bawah subseksyen
(1) atau maklumat yang diterima selainnya olehnya, dia hendaklah
menyebabkan penyiasatan dibuat dan bagi maksud itu boleh
menjalankan segala kuasa penyiasatan yang diperuntukkan
di bawah Akta ini dan Kanun Tatacara Jenayah.

(4) Sesuatu aduan yang dibuat di bawah subseksyen (1)
hendaklah dirahsiakan dan tidak boleh didedahkan oleh manamana orang kepada mana-mana orang selain pegawai-pegawai
Suruhanjaya dan Pendakwa Raya sehinggalah orang tertuduh
dipertuduh di mahkamah atas suatu kesalahan di bawah Akta
ini atau mana-mana undang-undang bertulis lain berbangkit
daripada aduan itu, melainkan jika pendedahan itu dibuat dengan
persetujuan Pendakwa Raya atau seorang pegawai Suruhanjaya
yang berpangkat Pesuruhjaya dan yang lebih tinggi.


-----

_Suruhanjaya Pencegahan Rasuah Malaysia_ 31

(5) Suatu salinan, yang diperakui oleh seorang pegawai
Suruhanjaya yang berpangkat Penguasa dan yang lebih tinggi, bagi
catatan di bawah subseksyen (2) tentang sesuatu aduan di bawah
subseksyen (1) boleh diterima sebagai keterangan kandungan asal
aduan itu dan masa, tempat dan cara aduan itu direkodkan.

**Kuasa untuk memeriksa orang**

**30.** (1) Seseorang pegawai Suruhanjaya yang menyiasat sesuatu
kesalahan di bawah Akta ini boleh—

_(a)_ memerintahkan mana-mana orang supaya hadir di hadapannya
bagi maksud diperiksa secara lisan berhubungan dengan
apa-apa perkara yang mungkin dapat, pada pendapatnya,
membantu dalam penyiasatan kesalahan itu;

_(b)_ memerintahkan mana-mana orang supaya mengemukakan
di hadapannya apa-apa buku, dokumen, rekod, akaun
atau data komputer, atau apa-apa salinan diperakuinya,
atau apa-apa benda lain yang mungkin dapat, pada
pendapatnya, membantu dalam penyiasatan kesalahan
itu, dalam tempoh masa yang dinyatakan oleh pegawai
itu;

_(c)_ dengan notis bertulis mengarahkan mana-mana orang supaya
memberikan pernyataan bertulis yang dibuat dengan
bersumpah atau berikrar yang menyatakan dalamnya
segala maklumat yang dikehendaki di bawah notis itu,
iaitu maklumat yang, pada pendapat pegawai itu, akan
dapat membantu dalam penyiasatan kesalahan itu, dalam
tempoh yang dinyatakan oleh pegawai itu; dan

_(d) memerintahkan mana-mana orang supaya hadir di hadapannya_
bagi tujuan diambil sampel tulisan tangannya atau sampel
suaranya.

(2) Perenggan (1)(b) tidaklah terpakai bagi buku jurubank.

(3) Seseorang yang telah diberi suatu perintah di bawah
perenggan (1)(a) hendaklah—

_(a)_ hadir mengikut terma perintah itu untuk diperiksa, dan
hendaklah terus hadir dari hari ke hari jika diarahkan
sedemikian sehingga pemeriksaan itu selesai; dan

_(b)_ semasa pemeriksaan itu, mendedahkan segala maklumat
yang diketahuinya, atau yang tersedia untuknya, berkenaan


-----

32 _Rang Undang-Undang_

dengan perkara yang berhubungan dengannya dia diperiksa,
dan menjawab dengan benar dan setakat yang dia tahu
dan percaya apa-apa soalan yang dikemukakan kepadanya,
dan tidak boleh enggan menjawab apa-apa soalan atas
alasan bahawa jawapan itu dapat menunjukkan bahawa
dia atau isteri atau suaminya bersalah.

(4) Seseorang yang telah diberi suatu perintah di bawah
perenggan (1)(b) tidak boleh menyembunyikan, memusnahkan,
mengubah, memindahkan dari Malaysia, atau membuat urusan
tentang, menggunakan, atau melupuskan, apa-apa buku, dokumen,
rekod, akaun atau data komputer, atau barang yang dinyatakan
dalam perintah itu, atau mengubah atau mencacatkan apa-apa
catatan dalam mana-mana buku, dokumen, rekod, akaun atau data
komputer itu, atau menyebabkan perbuatan itu dilakukan, atau
membantu atau berkomplot untuk melakukan perbuatan itu.

(5) Seseorang yang telah diberi suatu notis bertulis di bawah
perenggan (1)(c) hendaklah, dalam pernyataannya, memberikan dan
mendedahkan dengan sebenarnya segala maklumat yang dikehendaki
di bawah notis itu yang diketahuinya atau yang tersedia untuknya,
dan tidak boleh enggan memberikan atau mendedahkan maklumat
itu atas alasan bahawa maklumat itu dapat menunjukkan bahawa
dia atau isteri atau suaminya bersalah.

(6) Seseorang yang telah diberi suatu perintah atau notis
di bawah subseksyen (1) hendaklah mematuhi perintah atau
notis itu, dan subseksyen (3), (4) dan (5), walau apa pun manamana undang-undang bertulis atau rukun undang-undang yang
berlawanan.

(7) Jika mana-mana orang mendedahkan apa-apa maklumat
atau mengemukakan apa-apa buku, dokumen, rekod, akaun atau
data komputer atau barang menurut subseksyen (1), (3) dan (5),
baik orang yang mula-mula disebut itu mahupun mana-mana
orang lain yang bagi pihaknya atau atas arahannya atau yang
sebagai ejen atau pekerjanya orang yang mula-mula disebut itu
bertindak tidak boleh, oleh sebab pendedahan atau pengemukaan
itu, dikenakan apa-apa pendakwaan, kecuali pendakwaan atas
kesalahan di bawah seksyen 27, bagi apa-apa kesalahan di bawah
atau menurut kuasa mana-mana undang-undang bertulis, atau
dikenakan apa-apa prosiding atau tuntutan oleh mana-mana orang
di bawah atau menurut kuasa mana-mana undang-undang atau
di bawah atau menurut kuasa apa-apa kontrak, perjanjian atau
perkiraan, atau selainnya.


-----

_Suruhanjaya Pencegahan Rasuah Malaysia_ 33

(8) Seseorang pegawai Suruhanjaya yang memeriksa seseorang
di bawah perenggan (1)(a) hendaklah merekodkan secara bertulis
apa-apa pernyataan yang dibuat oleh orang itu dan pernyataan
yang direkodkan sedemikian hendaklah dibacakan kepada
dan ditandatangani oleh orang itu, dan jika orang itu enggan
menandatangani rekod itu, pegawai itu hendaklah mencatatkan
pada rekod itu di bawah tandatangannya hakikat keengganan itu
dan sebab-sebabnya, jika ada, yang dinyatakan oleh orang yang
diperiksa itu.

(9) Rekod sesuatu pemeriksaan di bawah perenggan (1)(a), atau
sesuatu pernyataan bertulis dengan bersumpah atau berikrar yang
dibuat menurut perenggan (1)(c), atau apa-apa buku, dokumen,
rekod, akaun atau data komputer, atau barang yang dikemukakan
di bawah perenggan (1)(b) atau selainnya semasa pemeriksaan
di bawah perenggan (1)(a), atau di bawah suatu pernyataan bertulis
dengan bersumpah atau berikrar yang dibuat menurut perenggan
(1)(c), atau rekod pemeriksaan sampel yang diambil di bawah
perenggan (1)(d) hendaklah, walau apa pun mana-mana undangundang bertulis atau rukun undang-undang yang berlawanan,
boleh diterima sebagai keterangan dalam mana-mana prosiding
di mana-mana mahkamah—

_(a) bagi sesuatu kesalahan di bawah Akta ini;_

_(b) bagi pelucuthakan harta menurut seksyen 40 atau 41,_

tidak kira sama ada prosiding itu adalah terhadap orang yang diperiksa,
atau yang mengemukakan buku, dokumen, rekod, akaun atau data
komputer, atau barang itu, atau yang membuat pernyataan bertulis
dengan bersumpah atau berikrar itu, atau terhadap mana-mana orang
lain.

(10) Mana-mana orang yang melanggar seksyen ini melakukan
suatu kesalahan.

**Kuasa untuk memeriksa dan menggeledah dan menyita**

**31.** (1) Bilamana ternyata pada Pendakwa Raya atau seorang
pegawai Suruhanjaya yang berpangkat Ketua Penolong Kanan
Pesuruhjaya atau yang lebih tinggi yang diberi kuasa oleh Pendakwa
Raya, berdasarkan maklumat, dan selepas apa-apa siasatan yang
difikirkannya perlu, bahawa ada sebab yang munasabah untuk
mengesyaki bahawa di mana-mana tempat ada apa-apa keterangan
tentang pelakuan sesuatu kesalahan di bawah Akta ini, dia


-----

34 _Rang Undang-Undang_

boleh dengan perintah bertulis mengarahkan seseorang pegawai
Suruhanjaya supaya—

_(a)_ memasuki mana-mana premis dan di situ mencari, menyita
dan mengambil milik apa-apa buku, dokumen, rekod,
akaun atau data, atau barang lain;

_(b) memeriksa, membuat salinan, atau mengambil cabutan_
daripada, apa-apa buku, dokumen, rekod, akaun atau
data;

_(c) memeriksa mana-mana orang yang ada di dalam atau_
di premis itu, dan bagi maksud pemeriksaan itu menahan
orang itu dan memindahkannya ke mana-mana tempat
sebagaimana yang perlu untuk memudahkan pemeriksaan
itu, dan menyita dan menahan apa-apa barang yang
dijumpai pada orang itu;

_(d) memecah buka, meneliti dan menggeledah apa-apa barang,_
bekas atau bejana; atau

_(e) memberhentikan, menggeledah dan menyita apa-apa_
pengangkut.

(2) Bilamana perlu berbuat demikian, seseorang pegawai
Suruhanjaya yang menjalankan apa-apa kuasa di bawah subseksyen
(1) boleh—

_(a)_ memecah buka mana-mana pintu atau tingkap luar atau
dalam mana-mana premis dan masuk ke dalamnya, atau
selainnya masuk dengan kekerasan ke dalam premis itu
dan tiap-tiap bahagiannya;

_(b)_ mengalihkan dengan kekerasan apa-apa halangan kepada
kemasukan, penggeledahan, penyitaan atau pemindahan itu
sebagaimana yang dia diberi kuasa untuk melaksanakannya;
atau

_(c)_ menahan mana-mana orang yang ditemui di dalam atau
di mana-mana premis, atau di dalam mana-mana pengangkut,
yang digeledah di bawah subseksyen (1) sehingga premis
atau pengangkut itu selesai digeledah.

(3) Bilamana didapati oleh seseorang pegawai Suruhanjaya
bahawa ada sebab yang munasabah untuk mengesyaki bahawa
ada tersembunyi atau disimpan di mana-mana tempat apa-apa
keterangan pelakuan apa-apa kesalahan di bawah Akta ini dan


-----

_Suruhanjaya Pencegahan Rasuah Malaysia_ 35

pegawai itu mempunyai alasan munasabah untuk mempercayai
bahawa oleh sebab kelengahan dalam memperoleh perintah
bertulis Pendakwa Raya atau seorang pegawai Suruhanjaya
yang berpangkat Ketua Penolong Kanan Pesuruhjaya di bawah
subseksyen (1), matlamat penggeledahan mungkin terkecewa, dia
boleh menjalankan, di dalam dan berkenaan dengan tempat itu,
segala kuasa yang tersebut dalam subseksyen (1) dan (2) seolaholah dia telah diarahkan supaya berbuat demikian oleh perintah
yang dikeluarkan di bawah subseksyen (1).

(4) Tiada seorang pun boleh diperiksa di bawah seksyen ini
kecuali oleh orang yang sama jantinanya dengan orang yang
diperiksa.

**Terjemahan**

**32. (1) Jika seseorang pegawai Suruhanjaya menjumpai, menyita,**
menahan atau mengambil milik apa-apa buku, dokumen atau
rekod pada menjalankan apa-apa kuasa di bawah Akta ini, dan
buku, dokumen atau rekod itu atau mana-mana bahagiannya
adalah dalam suatu bahasa selain bahasa kebangsaan atau bahasa
Inggeris, atau dalam apa-apa isyarat atau kod, pegawai itu boleh
menghendaki orang yang memiliki, menjaga atau mengawal buku
atau dokumen itu supaya memberi pegawai itu terjemahan dalam
bahasa kebangsaan bagi buku, dokumen atau rekod itu dalam
tempoh yang, pada pendapat pegawai itu, munasabah setelah
mengambil kira panjang buku, dokumen atau rekod itu, atau hal
keadaan yang berhubungan dengannya.

(2) Tiada seorang pun boleh dengan disedarinya memberikan
terjemahan di bawah subseksyen (1) yang tidak betul, tepat dan
benar, atau dengan disedarinya membuat terjemahan di bawah
subseksyen itu yang tidak betul, tepat dan benar.

(3) Jika orang yang dikehendaki supaya memberikan terjemahan
di bawah subseksyen (1) bukanlah orang yang disyaki melakukan
kesalahan yang sedang disiasat itu, Suruhanjaya boleh membayar
balik kepada orang itu apa-apa belanja yang munasabah yang
telah dilakukan olehnya pada memberikan terjemahan itu.


-----

36 _Rang Undang-Undang_

**Penyitaan harta alih**

**33. (1) Semasa penyiasatan sesuatu kesalahan di bawah Akta ini**
apa-apa harta alih, yang mana-mana pegawai Suruhanjaya yang
berpangkat Penolong Penguasa atau yang lebih tinggi mempunyai
alasan munasabah untuk mengesyaki menjadi hal perkara sesuatu
kesalahan atau menjadi keterangan yang berhubungan dengan
kesalahan itu, boleh disita.

(2) Suatu senarai harta alih yang disita menurut subseksyen (1)
dan tempat masing-masing harta itu dijumpai hendaklah disediakan
oleh pegawai Suruhanjaya yang melaksanakan penyitaan itu dan
ditandatangani olehnya.

(3) Suatu salinan senarai yang disebut dalam subseksyen (2)
hendaklah disampaikan dengan seberapa segera yang mungkin
pada pemunya harta itu atau orang yang daripadanya harta itu
disita.

(4) Jika apa-apa harta alih yang boleh disita di bawah
subseksyen (2) berada dalam milikan, jagaan atau kawalan suatu
bank, subseksyen (1), (2) dan (3) tidaklah terpakai baginya dan
peruntukan seksyen 37 hendaklah terpakai baginya.

**Peruntukan lanjut berhubungan dengan penyitaan harta alih**

**34. (1) Jika apa-apa harta alih disita di bawah Akta ini, penyitaan**
itu hendaklah dilaksanakan dengan memindahkan harta alih itu
daripada milikan, jagaan atau kawalan orang yang daripadanya
harta itu disita dan meletakkannya di bawah jagaan mana-mana
orang atau pihak berkuasa dan di mana-mana tempat sebagaimana
yang ditentukan oleh seorang pegawai Suruhanjaya yang berpangkat
Penolong Penguasa atau yang lebih tinggi.

(2) Jika tidak praktik, atau selainnya tidak wajar, untuk
melaksanakan pemindahan apa-apa harta alih di bawah subseksyen (1),
pegawai yang disebut dalam subseksyen itu boleh meninggalkannya
di premis tempat harta itu disita di bawah jagaan mana-mana
orang yang ditugaskannya bagi maksud itu.

(3) Walau apa pun subseksyen (1), jika mana-mana harta alih,
termasuk apa-apa harta alih yang disebut dalam subseksyen (6),
telah disita di bawah Akta ini, seorang pegawai Suruhanjaya yang


-----

_Suruhanjaya Pencegahan Rasuah Malaysia_ 37

berpangkat Penguasa atau yang lebih tinggi, selain pegawai yang
melaksanakan penyitaan itu, boleh mengikut budi bicaranya—

_(a) memulangkan buat sementara harta alih itu kepada_
pemunyanya, atau kepada orang yang daripada milikan,
jagaan atau kawalannya harta itu disita, atau kepada
mana-mana orang yang berhak kepadanya, tertakluk
kepada apa-apa terma dan syarat yang dikenakan, dan
tertakluk, bagaimanapun, kepada pemberian jaminan
yang mencukupi untuk memastikan bahawa harta alih
itu akan diserahkan apabila tuntutan dibuat oleh pegawai
yang membenarkan pelepasan itu dan bahawa terma dan
syarat itu, jika ada, akan dipatuhi; atau

_(b) memulangkan harta alih itu kepada pemunyanya, atau kepada_
orang yang daripada milikan, jagaan atau kawalannya
harta itu disita, atau kepada mana-mana orang yang
berhak kepadanya, dengan memberikan kebebasan kepada
orang yang kepadanya harta itu dipulangkan sedemikian
untuk melupuskan harta itu, dan pemulangan itu dijadikan
tertakluk kepada pemberian jaminan yang amaunnya tidak
kurang daripada amaun yang merupakan nilai pasaran
terbuka harta itu pada tarikh harta itu dipulangkan.

(4) Jika mana-mana orang yang kepadanya harta alih dipulangkan
buat sementara di bawah perenggan (3)(a) tidak menyerahkan
harta itu apabila dituntut atau tidak mematuhi apa-apa terma atau
syarat yang dikenakan di bawah perenggan itu—

_(a)_ jaminan yang diberikan berkenaan dengan harta itu
hendaklah terlucut hak; dan

_(b)_ orang itu melakukan suatu kesalahan dan apabila disabitkan
boleh didenda tidak kurang daripada dua kali ganda amaun
jaminan yang diberikan olehnya, dan boleh dipenjarakan
selama tempoh tidak melebihi dua tahun.

(5) Jika suatu perintah pelucuthakan dibuat oleh
mahkamah berkenaan dengan harta yang dipulangkan dibawah
perenggan (3)(b), pelucuthakan itu hendaklah dilaksanakan dengan
melucuthakkan jaminan yang diberikan oleh orang yang kepadanya
harta itu dipulangkan.

(6) Jika apa-apa harta alih yang disita di bawah Akta ini terdiri
daripada wang, syer, sekuriti, saham, debentur atau apa-apa hak
dalam tindakan, yang berada dalam milikan atau di bawah jagaan
atau kawalan mana-mana orang selain orang yang terhadapnya


-----

38 _Rang Undang-Undang_

pendakwaan akan dibuat, penyitaan itu hendaklah dilaksanakan
oleh seorang pegawai Suruhanjaya yang berpangkat Penolong
Penguasa atau yang lebih tinggi yang menyampaikan pada orang
itu suatu perintah—

_(a)_ yang melarang orang itu menggunakan, memindahkan,
atau membuat urusan tentang harta itu; atau

_(b)_ menghendaki orang itu menyerahkan harta itu kepada
seorang pegawai Suruhanjaya yang berpangkat Penolong
Penguasa atau yang lebih tinggi mengikut cara dan dalam
masa yang dinyatakan dalam perintah itu.

(7) Jika apa-apa harta alih yang disita ialah suatu yang mudah
reput atau menjadi rosak, atau merupakan harta yang tidak
dapat disenggara tanpa kesukaran, atau yang tidak praktik untuk
disenggara dan tidak dapat diuruskan di bawah subseksyen (3),
maka seorang pegawai Suruhanjaya yang berpangkat Penguasa
atau yang lebih tinggi boleh menjual atau menyebabkan dijual
harta itu dan hendaklah memegang hasil jualan itu, selepas ditolak
daripadanya kos dan belanja penyenggaraan dan penjualan harta
itu, untuk menanti keputusan apa-apa prosiding di bawah Akta
ini.

**Penyiasatan akaun syer, pembelian, dsb.**

**35.** (1) Walau apa pun peruntukan mana-mana undang-undang
bertulis yang lain atau mana-mana rukun undang-undang, Pendakwa
Raya, atau seorang pegawai Suruhanjaya yang berpangkat Pesuruhjaya
atau yang lebih tinggi yang diberi kuasa oleh Pendakwa Raya,
jika dia berpuas hati bahawa itu perlu bagi maksud apa-apa
penyiasatan tentang sesuatu kesalahan di bawah Akta ini, boleh
memberi kuasa secara bertulis seseorang pegawai Suruhanjaya
untuk menjalankan berhubungan dengan mana-mana bank yang
dinyatakan dalam pemberikuasaan itu segala kuasa penyiasatan
yang dinyatakan dalam subseksyen (2).

(2) Seseorang pegawai Suruhanjaya yang diberi kuasa di bawah
subseksyen (1) boleh, berhubungan dengan bank yang berkenaan
dengannya dia diberi kuasa sedemikian—

_(a)_ memeriksa dan mengambil salinan mana-mana buku bank,
akaun bank atau apa-apa dokumen yang dipunyai oleh
atau ada dalam milikan, jagaan atau kawalan bank itu;


-----

_Suruhanjaya Pencegahan Rasuah Malaysia_ 39

_(b)_ memeriksa dan mengambil salinan mana-mana akaun
syer, akaun pembelian, akaun perbelanjaan atau apa-apa
akaun lain kepunyaan mana-mana orang yang disimpan
di bank itu;

_(c)_ memeriksa kandungan mana-mana peti simpan selamat
di bank itu; atau

_(d) meminta apa-apa maklumat lain yang berhubungan dengan_
mana-mana dokumen, akaun atau barang yang disebut
dalam perenggan _(a),_ _(b) dan_ _(c)._

(3) Walau apa pun apa-apa jua dalam subseksyen (2), seseorang
pegawai Suruhanjaya yang diberi kuasa di bawah subseksyen (1)
boleh mengambil milik apa-apa buku, dokumen, akaun, hakmilik,
sekuriti atau wang tunai yang dia mempunyai akses kepadanya
di bawah subseksyen itu jika pada pendapat pegawai itu—

_(a)_ pemeriksaannya, penyalinannya, atau pengambilan cabutan
daripadanya, tidak dapat semunasabahnya dibuat tanpa
mengambil miliknya;

_(b)_ ia mungkin diganggu atau dimusnahkan melainkan jika
dia mengambil miliknya; atau

_(c)_ ia mungkin diperlukan sebagai keterangan dalam manamana pendakwaan bagi sesuatu kesalahan di bawah Akta
ini atau mana-mana undang-undang bertulis lain.

(4) Mana-mana orang yang dengan sengaja tidak atau enggan
mendedahkan apa-apa maklumat atau mengemukakan apa-apa akaun,
dokumen atau barang yang disebut dalam subseksyen (2) kepada
pegawai Suruhanjaya yang diberi kuasa di bawah subseksyen (1)
melakukan suatu kesalahan dan apabila disabitkan boleh didenda
tidak melebihi sepuluh ribu ringgit atau dipenjarakan selama
tempoh tidak melebihi dua tahun atau kedua-duanya.

(5) Jika mana-mana orang mendedahkan apa-apa maklumat
atau mengemukakan apa-apa akaun atau dokumen atau barang
kepada seseorang pegawai Suruhanjaya yang diberi kuasa, baik
orang yang mula-mula disebut itu mahupun mana-mana orang lain
yang bagi pihaknya atau atas arahannya atau yang sebagai ejen
atau pekerjanya orang yang mula-mula disebut itu bertindak tidak
boleh, oleh sebab pendedahan atau pengemukaan itu, dikenakan
apa-apa pendakwaan, kecuali pendakwaan bagi suatu kesalahan
di bawah seksyen 27, bagi apa-apa kesalahan di bawah atau
menurut kuasa mana-mana undang-undang, atau apa-apa prosiding


-----

40 _Rang Undang-Undang_

atau tuntutan oleh mana-mana orang di bawah atau menurut kuasa
mana-mana undang-undang, atau di bawah atau menurut kuasa
mana-mana kontrak, perjanjian atau perkiraan, atau selainnya.

**Kuasa untuk memperoleh maklumat**

**36. (1) Walau apa pun mana-mana undang-undang bertulis**
atau rukun undang-undang yang berlawanan, seorang pegawai
Suruhanjaya yang berpangkat Pesuruhjaya dan yang lebih tinggi,
jika dia mempunyai alasan munasabah untuk mempercayai,
berdasarkan penyiasatan yang dijalankan oleh seseorang pegawai
Suruhanjaya, bahawa apa-apa harta dipegang atau diperoleh oleh
mana-mana orang hasil daripada atau berkaitan dengan suatu
kesalahan di bawah Akta ini, boleh dengan notis bertulis—

_(a) menghendaki orang itu supaya memberikan pernyataan_
bertulis dengan bersumpah atau berikrar—

(i) yang mengenal pasti tiap-tiap harta, sama ada alih atau
tak alih, sama ada di dalam atau di luar Malaysia,
yang dipunyai atau dimiliki olehnya, atau yang
mengenainya dia mempunyai apa-apa kepentingan,
sama ada di sisi undang-undang atau ekuiti, dan
menyatakan tarikh setiap harta yang dikenal pasti itu
diperoleh dan cara bagaimana ia diperoleh, sama ada
dengan jalan urus niaga, bekues, devis, pewarisan,
atau apa-apa cara lain;

(ii) yang mengenal pasti tiap-tiap harta yang dihantar
keluar dari Malaysia olehnya dalam tempoh yang
dinyatakan dalam notis itu;

(iii) yang menyatakan nilai anggaran dan tempat terletaknya
setiap harta yang dikenal pasti di bawah subperenggan
(i) dan (ii), dan jika mana-mana harta itu tidak dapat
diketahui tempat letaknya, sebab mengapa;

(iv) yang menyatakan berkenaan dengan setiap harta
yang dikenal pasti di bawah subperenggan (i) dan
(ii) sama ada harta itu dipegang olehnya atau oleh
mana-mana orang lain bagi pihaknya, sama ada
harta itu telah dipindah hakmilik, dijual kepada atau
disimpan dengan mana-mana orang, sama ada harta
itu telah susut nilainya sejak dia memperolehnya,
dan sama ada ia telah berbaur dengan harta lain
yang tidak dapat dipisahkan atau dibahagikan tanpa
kesukaran;


-----

_Suruhanjaya Pencegahan Rasuah Malaysia_ 41

(v) menyatakan segala maklumat lain yang berhubungan
dengan hartanya, perniagaannya, perjalanannya, atau
kegiatan-kegiatannya yang lain sebagaimana yang
dinyatakan dalam notis itu; dan

(vi) menyatakan segala punca pendapatannya, perolehannya
atau asetnya;

_(b)_ menghendaki mana-mana saudara atau sekutu orang yang
disebut dalam perenggan (1)(a), atau mana-mana orang
lain yang Pendakwa Raya ada sebab untuk mempercayai
dapat membantu dalam penyiasatan itu, supaya memberikan
pernyataan bertulis dengan bersumpah atau berikrar—

(i) yang mengenal pasti tiap-tiap harta, sama ada
alih atau tak alih, sama ada di dalam atau di luar
Malaysia yang dipunyai atau dimiliki olehnya, atau
yang mengenainya orang itu mempunyai apa-apa
kepentingan, sama ada di sisi undang-undang atau
ekuiti, dan menyatakan tarikh setiap harta yang
dikenal pasti itu diperoleh dan cara bagaimana ia
diperoleh, sama ada dengan jalan urus niaga, bekues,
devis, pewarisan, atau apa-apa cara lain;

(ii) yang mengenal pasti tiap-tiap harta yang dihantar
keluar dari Malaysia olehnya dalam tempoh yang
dinyatakan dalam notis itu;

(iii) yang menyatakan nilai anggaran dan tempat terletaknya
setiap harta yang dikenal pasti di bawah subperenggan
(i) dan (ii), dan jika mana-mana harta itu tidak dapat
diketahui tempat letaknya, sebab mengapa;

(iv) yang menyatakan berkenaan dengan setiap harta
yang dikenal pasti di bawah subperenggan (i) dan
(ii) sama ada harta itu dipegang olehnya atau oleh
mana-mana orang lain bagi pihaknya, sama ada
harta itu telah dipindah hakmilik, dijual kepada atau
disimpan dengan mana-mana orang, sama ada harta
itu telah susut nilainya sejak dia memperolehnya,
dan sama ada ia telah berbaur dengan harta lain
yang tidak dapat dipisahkan atau dibahagikan tanpa
kesukaran;

(v) menyatakan segala maklumat lain yang berhubungan
dengan setiap harta yang dikenal pasti di bawah
subperenggan (i) dan (ii), dan perniagaan, perjalanan,
atau kegiatan-kegiatan lain orang itu; dan


-----

42 _Rang Undang-Undang_

(vi) menyatakan segala punca pendapatan, perolehan atau
aset orang itu; dan

_(c)_ menghendaki mana-mana pegawai mana-mana bank atau
institusi kewangan, atau mana-mana orang yang dengan
apa-apa cara atau sehingga apa-apa takat bertanggungjawab
bagi pengurusan dan kawalan hal ehwal mana-mana bank
atau mana-mana institusi kewangan, supaya memberikan
salinan mana-mana atau semua akaun, dokumen dan
rekod yang berhubungan dengan mana-mana orang yang
kepadanya notis dikeluarkan di bawah perenggan _(a)_
atau _(b)._

(2) Tiap-tiap orang yang kepadanya notis dihantar oleh pegawai
Suruhanjaya yang berpangkat Pesuruhjaya dan yang lebih tinggi
di bawah subseksyen (1) hendaklah, walau apa pun mana-mana
undang-undang bertulis atau rukun undang-undang yang berlawanan,
mematuhi terma notis itu dalam masa yang dinyatakan dalam
notis itu, dan mana-mana orang yang dengan sengaja mengabaikan
atau tidak mematuhi terma notis itu melakukan suatu kesalahan
dan apabila disabitkan boleh dipenjarakan selama tempoh tidak
melebihi lima tahun dan boleh didenda tidak melebihi satu ratus
ribu ringgit.

(3) Jika pegawai Suruhanjaya yang berpangkat Pesuruhjaya
dan yang lebih tinggi mempunyai alasan yang munasabah untuk
mempercayai bahawa mana-mana pegawai badan awam yang
kepadanya telah disampaikan notis bertulis yang disebut dalam
subseksyen (1) mempunyai, memiliki, mengawal atau memegang
apa-apa kepentingan dalam apa-apa harta yang berlebih-lebihan,
setelah diambil kira emolumennya yang sekarang dan yang lalu
dan segala hal keadaan yang berkaitan, pegawai Suruhanjaya
sedemikian boleh dengan arahan bertulis menghendakinya
memberikan pernyataan dengan bersumpah atau berikrar yang
menjelaskan bagaimana dia dapat mempunyai, memiliki, mengawal
atau memegang lebihan itu dan jika dia tidak dapat memberikan
penjelasan yang memuaskan bagi lebihan itu, dia melakukan suatu
kesalahan dan apabila disabitkan boleh—

_(a)_ dipenjarakan selama tempoh tidak melebihi dua puluh
tahun; dan

_(b)_ didenda tidak kurang daripada lima kali ganda nilai
lebihan itu, jika lebihan itu dapat dinilai, atau sepuluh
ribu ringgit, mengikut mana-mana yang lebih tinggi.


-----

_Suruhanjaya Pencegahan Rasuah Malaysia_ 43

(4) Tiap-tiap orang yang kepadanya suatu arahan dihantar oleh
seorang pegawai Suruhanjaya yang berpangkat Pesuruhjaya dan
yang lebih tinggi di bawah subseksyen (3) hendaklah, walau apa
pun mana-mana undang-undang bertulis atau rukun undang-undang
yang berlawanan, mematuhi terma arahan itu dalam masa yang
dinyatakan dalam arahan itu, dan jika orang itu dengan sengaja
mengabaikan atau tidak mematuhi arahan itu dia melakukan suatu
kesalahan dan apabila disabitkan boleh—

_(a)_ dipenjarakan selama tempoh tidak melebihi dua puluh
tahun; dan

_(b)_ didenda tidak kurang daripada lima kali ganda nilai
lebihan itu, jika lebihan itu dapat dinilai, atau sepuluh
ribu ringgit, mengikut mana-mana yang lebih tinggi.

(5) Tiap-tiap orang yang kepadanya notis atau arahan dihantar
oleh seorang pegawai Suruhanjaya yang berpangkat Pesuruhjaya
dan yang lebih tinggi di bawah seksyen ini hendaklah terikat
untuk menyatakan yang benar dan hendaklah mendedahkan segala
maklumat yang diketahuinya, atau tersedia untuknya atau yang
dapat diperoleh olehnya.

(6) Jika mana-mana orang mendedahkan apa-apa maklumat
atau mengemukakan apa-apa akaun, dokumen atau rekod, sebagai
jawapan bagi apa-apa notis di bawah subseksyen (1), orang
itu, ejennya atau pekerjanya, atau mana-mana orang lain yang
bertindak bagi pihaknya atau atas arahannya, tidak boleh sematamata oleh sebab pendedahan atau pengemukaan itu, dikenakan
pendakwaan bagi apa-apa kesalahan di bawah atau menurut kuasa
mana-mana undang-undang, atau apa-apa prosiding atau tuntutan
oleh mana-mana orang di bawah atau menurut kuasa mana-mana
undang-undang atau di bawah atau menurut kuasa apa-apa kontrak,
perjanjian atau perkiraan, atau selainnya.

(7) Subseksyen (6) tidak boleh menggalang, menghalang
atau melarang pemulaan apa-apa pendakwaan bagi apa-apa
kesalahan—

_(a)_ sebagaimana yang diperuntukkan oleh seksyen ini;

_(b)_ memberikan keterangan palsu berhubungan dengan apaapa pernyataan dengan bersumpah atau berikrar yang
diberikan kepada seorang pegawai Suruhanjaya yang
berpangkat Pesuruhjaya dan yang lebih tinggi menurut
seksyen ini; atau

_(c)_ yang diperuntukkan dalam seksyen 27.


-----

44 _Rang Undang-Undang_

**Arahan untuk tidak melepaskan, berurusan tentang, harta alih**
**di bank, dsb.**

**37.** (1) Jika Pendakwa Raya berpuas hati berdasarkan maklumat
yang diberikan kepadanya oleh seseorang pegawai Suruhanjaya
bahawa apa-apa harta alih, termasuk apa-apa instrumen wang
atau apa-apa pertambahan kepadanya, yang menjadi hal perkara
sesuatu kesalahan di bawah Akta ini atau keterangan berhubungan
dengan pelakuan kesalahan itu, ada dalam milikan, jagaan atau
kawalan suatu bank, dia boleh, walau apa pun mana-mana undangundang bertulis lain atau rukun undang-undang, dengan perintah
mengarahkan bank itu supaya tidak melepaskan, berurusan tentang,
atau selainnya melupuskan harta itu atau mana-mana bahagiannya
sehingga perintah itu dibatalkan atau diubah.

(2) Sesuatu bank atau mana-mana ejen atau pekerja sesuatu
bank tidak boleh, oleh sebab pematuhan itu, dikenakan apa-apa
pendakwaan di bawah atau menurut kuasa mana-mana undangundang atau apa-apa prosiding atau tuntutan oleh mana-mana
orang di bawah atau menurut kuasa mana-mana undang-undang
atau di bawah atau menurut kuasa apa-apa kontrak, perjanjian,
atau perkiraan, atau selainnya.

(3) Mana-mana orang yang tidak mematuhi suatu perintah
Pendakwa Raya di bawah subseksyen (1) melakukan suatu
kesalahan dan apabila disabitkan boleh didenda tidak melebihi
dua kali ganda amaun yang dibayar dengan melanggar perintah
Pendakwa Raya itu atau lima puluh ribu ringgit, mengikut manamana yang lebih tinggi, dan boleh dipenjarakan selama tempoh
tidak melebihi dua tahun.

**Penyitaan harta tak alih**

**38. (1) Jika Pendakwa Raya berpuas hati berdasarkan maklumat**
yang diberikan kepadanya oleh seseorang pegawai Suruhanjaya
bahawa apa-apa harta alih ialah hal perkara suatu kesalahan
di bawah Akta ini atau keterangan pelakuan kesalahan itu, harta
itu boleh disita, dan penyitaan hendaklah dilaksanakan—

_(a)_ dengan pengeluaran Notis Penyitaan oleh Pendakwa Raya
yang menyatakan butir-butir harta tak alih yang disita itu
setakat yang butir-butir itu diketahuinya, dan melarang
segala urusan tentang harta tak alih itu;


-----

_Suruhanjaya Pencegahan Rasuah Malaysia_ 45

_(b)_ dengan menyiarkan suatu salinan Notis itu dalam dua
akhbar yang diedarkan di Malaysia, satu daripadanya
dalam bahasa kebangsaan dan yang satu lagi dalam
bahasa Inggeris; dan

_(c)_ dengan menyampaikan suatu salinan Notis itu pada
Pentadbir Tanah atau Pendaftar Hakmilik, mengikut
mana-mana yang berkenaan, di Semenanjung Malaysia,
atau Pendaftar Hakmilik atau Pemungut Hasil Tanah,
mengikut mana-mana yang berkenaan, di Sabah, atau
pada Pengarah Tanah dan Ukur atau Pendaftar yang
bertanggungjawab bagi hakmilik tanah, mengikut manamana yang berkenaan, di Sarawak, bagi kawasan tempat
terletaknya harta tak alih itu.

(2) Pentadbir Tanah, Pemungut Hasil Tanah, Pengarah Tanah dan
Ukur, Pendaftar Hakmilik atau Pendaftar yang bertanggungjawab
bagi hakmilik tanah, mengikut mana-mana yang berkenaan, yang
disebut dalam subseksyen (1) hendaklah dengan serta-merta apabila
disampaikan kepadanya Notis Penyitaan di bawah subseksyen
(1) mencatatkan terma Notis Penyitaan itu pada dokumen
hakmilik yang berkenaan dengan harta tak alih itu dalam Daftar
di pejabatnya.

(3) Jika catatan tentang Notis Penyitaan telah dibuat di bawah
subseksyen (2), Notis itu hendaklah mempunyai kesan melarang
segala urusan berkenaan dengan harta tak alih itu, dan selepas
catatan itu dibuat tiada urusan berkenaan dengan harta tak alih itu
boleh didaftarkan, tidak kira sama ada ia disempurnakan sebelum
atau selepas pengeluaran Notis itu atau pembuatan catatan itu.

(4) Subseksyen (3) tidaklah terpakai bagi sesuatu urusan yang
dilaksanakan oleh seseorang pegawai badan awam atas sifatnya
sebagai pegawai sedemikian, atau selainnya oleh atau bagi pihak
Kerajaan Malaysia atau Kerajaan sesuatu Negeri, atau suatu pihak
berkuasa tempatan atau badan berkanun lain.

(5) Mana-mana orang yang melanggar subseksyen (2) atau
(3) atau melakukan apa-apa perbuatan yang menghasilkan, atau
menyebabkan, pelanggaran subseksyen (2) atau (3) melakukan suatu
kesalahan dan apabila disabitkan boleh didenda tidak melebihi
dua kali ganda nilai harta yang berkenaan dengannya perintah
Pendakwa Raya telah dilanggar, atau lima puluh ribu ringgit,
mengikut mana-mana yang lebih tinggi, dan boleh dipenjarakan
selama tempoh tidak melebihi dua tahun.


-----

46 _Rang Undang-Undang_

(6) Jika suatu Notis Penyitaan telah dikeluarkan di bawah
subseksyen (1), menjadi kesalahan bagi tuan punya berdaftar
harta tak alih yang disita di bawah Notis itu, atau bagi manamana orang lain yang mempunyai apa-apa kepentingan mengenai
harta tak alih itu, yang tahu tentang Notis itu, membuat perjanjian
dengan disedarinya dengan mana-mana orang untuk menjual,
memindah hakmilik, atau selainnya melupuskan atau membuat
urusan tentang, keseluruhan atau mana-mana bahagian harta tak
alih itu.

**Larangan urusan tentang harta di luar Malaysia**

**39.** Jika Pendakwa Raya berpuas hati bahawa apa-apa harta
ialah hal perkara sesuatu kesalahan di bawah Akta ini atau telah
digunakan dalam melakukan kesalahan itu, dan harta itu dipegang
atau didepositkan di luar Malaysia, dia boleh membuat suatu
permohonan melalui afidavit kepada seorang Hakim Mahkamah
Tinggi untuk mendapatkan perintah yang melarang orang yang
memegang harta itu atau yang dengannya harta itu didepositkan
membuat urusan tentang harta itu.

**Pelucuthakan harta apabila pendakwaan dibuat bagi sesuatu**
**kesalahan**

**40. (1) Dalam apa-apa pendakwaan bagi suatu kesalahan**
di bawah Akta ini, mahkamah hendaklah membuat perintah bagi
pelucuthakan apa-apa harta yang dibuktikan menjadi hal perkara
kesalahan itu atau telah digunakan dalam melakukan kesalahan
itu jika—

_(a)_ kesalahan itu telah dibuktikan terhadap tertuduh; atau

_(b)_ kesalahan itu tidak dibuktikan terhadap tertuduh, tetapi
mahkamah berpuas hati—

(i) bahawa tertuduh bukan pemunya yang sebenar dan
sah harta itu; dan

(ii) bahawa tiada orang lain berhak kepada harta itu
sebagai pembeli dengan suci hati dengan balasan
berharga.


-----

_Suruhanjaya Pencegahan Rasuah Malaysia_ 47

(2) Jika kesalahan itu dibuktikan terhadap tertuduh tetapi harta
yang disebut dalam subseksyen (1) telah dilupuskan atau tidak
dapat dikesan, mahkamah hendaklah memerintahkan supaya tertuduh
membayar, sebagai penalti, suatu jumlah wang yang bersamaan
dengan amaun suapan atau yang, pada pendapat mahkamah,
merupakan nilai suapan yang diterima oleh tertuduh, dan apa-apa
penalti sedemikian hendaklah boleh didapatkan sebagai denda.

**Pelucuthakan harta jika tiada pendakwaan bagi sesuatu**
**kesalahan**

**41. (1) Jika berkenaan dengan apa-apa harta yang disita di bawah**
Akta ini tiada pendakwaan atau sabitan atas suatu kesalahan
di bawah Akta ini, Pendakwa Raya boleh, sebelum tamat tempoh
lapan belas bulan dari tarikh penyitaan itu, memohon kepada
seorang Hakim Mahkamah Sesyen untuk mendapatkan perintah
bagi pelucuthakan harta itu jika dia berpuas hati bahawa harta
itu telah diperoleh hasil daripada atau berkaitan dengan suatu
kesalahan di bawah Akta ini.

(2) Hakim yang kepadanya permohonan dibuat di bawah
subseksyen (1) hendaklah menyebabkan suatu notis disiarkan
dalam Warta memanggil mana-mana orang yang membuat tuntutan
bahawa dia mempunyai kepentingan dalam harta itu supaya hadir
di hadapan Mahkamah pada suatu tarikh yang dinyatakan dalam
notis itu, untuk menunjukkan sebab mengapa harta itu tidak patut
dilucuthakkan.

(3) Jika Hakim yang kepadanya permohonan dibuat di bawah
subseksyen (1) berpuas hati—

_(a) bahawa harta itu ialah hal perkara atau telah digunakan_
dalam melakukan sesuatu kesalahan di bawah Akta ini;
dan

_(b) tiada pembelian suci hati dengan balasan berharga berkenaan_
dengan harta itu,

dia hendaklah membuat perintah bagi pelucuthakan harta itu.

(4) Harta yang berkenaan dengannya tiada permohonan dibuat
di bawah subseksyen (1) hendaklah, apabila tamat tempoh lapan
belas bulan dari tarikh penyitaannya, dilepaskan kepada orang
yang daripadanya harta itu disita.


-----

48 _Rang Undang-Undang_

**Membuat urusan tentang harta selepas penyitaan adalah tidak**
**sah**

**42. (1) Jika apa-apa harta disita di bawah Akta ini, dan selagi**
penyitaan itu berkuat kuasa, apa-apa urusan yang dilaksanakan
oleh mana-mana orang atau antara mana-mana orang berkenaan
dengan harta itu, kecuali apa-apa urusan yang dilaksanakan di
bawah Akta ini atau menurut kuasa Akta ini oleh seseorang pegawai
sesuatu badan awam atas sifatnya sebagai pegawai sedemikian,
atau selainnya oleh atau bagi pihak Kerajaan Malaysia atau
Kerajaan sesuatu Negeri, atau suatu pihak berkuasa tempatan,
atau pihak berkuasa berkanun lain, adalah tidak sah, dan tidak
boleh didaftarkan atau selainnya diberi kuat kuasa oleh manamana orang atau pihak berkuasa.

(2) Subseksyen (1) ialah tambahan kepada dan tidak
mengurangkan subseksyen 38(3) dan (4).

(3) Selagi sesuatu penyitaan apa-apa harta di bawah Akta ini
berkuat kuasa, tiada tindakan, guaman atau prosiding lain yang
bersifat sivil boleh dimulakan, atau jika ia belum selesai sebaik
sebelum penyitaan itu, dikekalkan atau diteruskan, di mana-mana
mahkamah atau di hadapan mana-mana pihak berkuasa lain
berkenaan dengan harta yang disita sedemikian, dan tiada penahanan,
pelaksanaan atau proses yang seumpama itu boleh dimulakan, atau
jika apa-apa proses sedemikian belum selesai sebelum penyitaan
itu, dikekalkan atau diteruskan, berkenaan dengan harta itu oleh
sebab apa-apa tuntutan, penghakiman atau dekri, tidak kira sama
ada tuntutan itu telah dibuat atau penghakiman atau dekri itu
telah diberikan sebelum atau selepas penyitaan itu dilaksanakan,
kecuali atas kehendak Kerajaan Malaysia atau Kerajaan sesuatu
Negeri, atau atas kehendak sesuatu pihak berkuasa tempatan atau
pihak berkuasa berkanun lain, atau kecuali dengan terlebih dahulu
mendapat keizinan bertulis Pendakwa Raya.

**Kuasa untuk memintas perhubungan**

**43.** (1) Walau apa pun peruntukan mana-mana undang-undang
bertulis lain, Pendakwa Raya atau seorang pegawai Suruhanjaya
yang berpangkat Pesuruhjaya atau yang lebih tinggi yang diberi
kuasa oleh Pendakwa Raya, jika dia berpendapat bahawa ia
mungkin mengandungi apa-apa maklumat yang berkaitan bagi
maksud apa-apa penyiasatan sesuatu kesalahan di bawah Akta


-----

_Suruhanjaya Pencegahan Rasuah Malaysia_ 49

ini, boleh, atas permohonan seseorang pegawai Suruhanjaya
yang berpangkat Penguasa atau yang lebih tinggi, memberi kuasa
mana-mana pegawai Suruhanjaya—

_(a) untuk memintas, menahan dan membuka apa-apa barang_
pos dalam masa penghantarannya melalui pos;

_(b)_ untuk memintas apa-apa perutusan yang dihantar atau
diterima melalui apa-apa telekomunikasi; atau

_(c)_ untuk memintas, mendengar dan merekodkan apa-apa
perbualan melalui apa-apa telekomunikasi, dan mendengar
hasil perekodan perbualan yang dipintas itu.

(2) Jika mana-mana orang dipertuduh atas suatu kesalahan
di bawah Akta ini, apa-apa maklumat yang diperoleh oleh pegawai
Suruhanjaya menurut subseksyen (1), sama ada sebelum atau
selepas orang itu dipertuduh, hendaklah boleh diterima sebagai
keterangan dalam perbicaraannya.

(3) Sesuatu pemberikuasaan oleh Pendakwa Raya atau seorang
pegawai Suruhanjaya yang berpangkat Pesuruhjaya atau yang lebih
tinggi yang diberi kuasa oleh Pendakwa Raya di bawah subseksyen
(1) boleh diberikan sama ada secara lisan atau bertulis; tetapi jika
pemberikuasaan lisan diberikan, Pendakwa Raya atau pegawai
Suruhanjaya yang berpangkat Pesuruhjaya atau yang lebih tinggi
yang diberi kuasa oleh Pendakwa Raya itu hendaklah, dengan
seberapa segera yang praktik, mengubah pemberikuasaan itu
ke dalam bentuk bertulis.

(4) Sesuatu perakuan oleh Pendakwa Raya atau pegawai
Suruhanjaya yang berpangkat Pesuruhjaya atau yang lebih tinggi
yang diberi kuasa oleh Pendakwa Raya itu yang menyatakan bahawa
tindakan yang diambil oleh seseorang pegawai Suruhanjaya menurut
subseksyen (1) telah diberi kuasa olehnya di bawah subseksyen
itu hendaklah menjadi keterangan muktamad bahawa tindakan itu
telah diberi kuasa sedemikian, dan perakuan itu hendaklah boleh
diterima sebagai keterangan tanpa bukti tandatangan Pendakwa
Raya atau pegawai Suruhanjaya yang berpangkat Pesuruhjaya
atau yang lebih tinggi yang diberi kuasa oleh Pendakwa Raya.

(5) Tiada seorang pun mempunyai kewajipan, obligasi atau
tanggungan, atau dengan apa-apa jua cara boleh dipaksa, untuk
mendedahkan dalam apa-apa prosiding tatacara, kaedah, cara atau
jalan, atau apa-apa perkara yang berhubungan dengannya, bagi
apa-apa jua yang dilakukan di bawah perenggan (1)(a), (b) atau
_(c)._


-----

50 _Rang Undang-Undang_

(6) Bagi maksud seksyen ini, “barang pos” mempunyai erti yang
sama seperti dalam Akta Perkhidmatan Pos 1991 [Akta 465].

**Penyerahan dokumen perjalanan**

**44.** (1) Walau apa pun mana-mana undang-undang bertulis yang
berlawanan, Pendakwa Raya atau seorang pegawai Suruhanjaya
yang berpangkat Pesuruhjaya atau yang lebih tinggi yang diberi
kuasa oleh Pendakwa Raya boleh, jika dia ada sebab untuk
mempercayai bahawa mana-mana orang yang menjadi subjek
penyiasatan berkenaan dengan sesuatu kesalahan di bawah Akta
ini yang disyaki telah dilakukan olehnya mungkin meninggalkan
Malaysia, dengan notis bertulis menghendaki orang itu supaya
menyerahkan perakuan pengenalan, pasport atau permit keluarnya,
atau apa-apa dokumen perjalanan yang lain dalam milikannya.

(2) Notis di bawah subsekyen (1) hendaklah disampaikan
secara ke diri pada orang yang kepadanya ia dialamatkan.

(3) Seseorang yang padanya suatu notis di bawah subseksyen (1)
disampaikan hendaklah mematuhi notis itu dengan segera, dan jika
tidak dia boleh ditangkap dan dibawa ke hadapan Majistret.

(4) Jika seseorang dibawa ke hadapan seseorang Majistret
di bawah subseksyen (3), Majistret itu hendaklah, melainkan jika
orang itu mematuhi notis di bawah subseksyen (1) atau memuaskan
hati Majistret itu bahawa dia tidak memiliki dokumen perjalanan,
dengan waran mengkomitkannya ke penjara—

_(a)_ sehingga habis tempoh empat belas hari dari tarikh
pengkomitannya; atau

_(b) sehingga dia mematuhi notis di bawah subseksyen (1),_

mengikut mana-mana yang berlaku dahulu.

(5) Bagi maksud subseksyen (4), suatu perakuan yang
ditandatangani oleh Pendakwa Raya yang bermaksud bahawa orang
itu sudah mematuhi notis di bawah subseksyen (1) hendaklah
menjadi waran yang mencukupi untuk Penguasa Penjara melepaskan
orang itu.


-----

_Suruhanjaya Pencegahan Rasuah Malaysia_ 51

(6) Tiada prosiding undang-undang boleh dimulakan atau
dikekalkan terhadap Kerajaan, seseorang pegawai Suruhanjaya,
seseorang pegawai awam atau mana-mana orang lain berkenaan
dengan apa-apa jua yang dilakukan dengan sah di bawah seksyen
ini.

**Kuasa untuk meminda atau membatalkan apa-apa perintah atau**
**notis di bawah Akta ini**

**45.** (1) Pendakwa Raya atau seorang pegawai Suruhanjaya yang
diberi kuasa oleh Pendakwa Raya boleh pada bila-bila masa
meminda atau membatalkan mana-mana perintah atau notis yang
telah dibuat atau diberikan olehnya pada menjalankan mana-mana
kuasa yang diberikan kepada Pendakwa Raya atau pegawai itu
di bawah Akta ini, tetapi apa-apa pembatalan sedemikian tidaklah
menjadi galangan untuk pembuatan apa-apa perintah baru atau
pemberian notis baru pada menjalankan kuasa itu atau mana-mana
kuasa lain yang diberikan kepada Pendakwa Raya atau pegawai
itu di bawah Akta ini, pada bila-bila masa selepas itu, terhadap
mana-mana orang yang baginya perintah atau notis yang terdahulu
terpakai atau berkenaan dengan apa-apa perkara yang disentuh
oleh perintah atau notis yang terdahulu itu.

(2) Sesuatu pembatalan atau pindaan sesuatu perintah atau
notis di bawah subseksyen (1) boleh mengandungi peruntukan
berkenaan dengan apa-apa perkara yang berbangkit, bersampingan
atau berkaitan dengan pembatalan atau pindaan itu.

**Peguam bela dan peguam cara boleh dikehendaki mendedahkan**
**maklumat**

**46. (1) Walau apa pun mana-mana undang-undang bertulis lain,**
seseorang Hakim Mahkamah Tinggi boleh, apabila permohonan
dibuat kepadanya berhubungan dengan sesuatu penyiasatan apaapa kesalahan di bawah Akta ini, memerintahkan seseorang
peguam bela dan peguam cara supaya mendedahkan maklumat
yang tersedia kepadanya yang berkenaan dengan apa-apa transaksi
atau urusan yang berhubungan dengan apa-apa harta yang boleh
disita di bawah Akta ini.

(2) Tiada apa-apa jua dalam subseksyen (1) boleh menghendaki
seseorang peguam bela dan peguam cara mematuhi apa-apa
perintah di bawah subseksyen itu sehinggakan pematuhan itu akan


-----

52 _Rang Undang-Undang_

mendedahkan apa-apa maklumat atau komunikasi terlindung yang
sampai kepada pengetahuannya bagi maksud apa-apa prosiding
yang belum selesai.

**Obligasi di sisi undang-undang untuk memberikan maklumat**

**47. Tertakluk kepada apa-apa batasan yang diperuntukkan**
di bawah Akta ini, tiap-tiap orang yang dikehendaki oleh
seseorang pegawai Suruhanjaya atau seseorang pegawai polis
supaya memberikan apa-apa maklumat tentang apa-apa perkara
yang menjadi kewajipan pegawai itu untuk menyiasatnya di bawah
Akta ini dan yang orang itu berkuasa memberikannya, hendaklah
terikat di sisi undang-undang untuk memberikan maklumat itu.

**Menghalang penyiasatan dan penggeledahan**

**48.** Mana-mana orang yang—

_(a) enggan memberi mana-mana pegawai Suruhanjaya akses_
kepada mana-mana premis, atau tidak akur kepada
pemeriksaan oleh seseorang yang diberi kuasa untuk
memeriksanya di bawah Akta ini;

_(b)_ mengamang, menghalang, menggalang atau melengahlengahkan pegawai Suruhanjaya dalam pelaksanaan
kewajipannya di bawah Akta ini;

_(c)_ tidak mematuhi apa-apa permintaan, notis, perintah atau
kehendak yang sah seseorang pegawai Suruhanjaya dalam
pelaksanaan kewajipannya di bawah Akta ini;

_(d)_ tidak, enggan atau abai untuk memberi seseorang pegawai
Suruhanjaya apa-apa maklumat yang semunasabahnya
dikehendaki daripadanya dan yang dia berkuasa untuk
memberikannya;

_(e)_ tidak mengemukakan kepada, atau menyembunyikan atau
cuba untuk menyembunyikan daripada, seseorang pegawai
Suruhanjaya apa-apa buku, dokumen, atau barang, yang
berhubungan dengannya pegawai itu ada alasan yang
munasabah untuk mengesyaki bahawa suatu kesalahan
di bawah Akta ini telah atau sedang dilakukan, atau
yang boleh disita di bawah Akta ini;


-----

_Suruhanjaya Pencegahan Rasuah Malaysia_ 53

_(f)_ mengambil balik atau berusaha untuk mengambil balik
atau menyebabkan diambil balik apa-apa jua yang telah
disita dengan sewajarnya;

_(g) memusnahkan apa-apa benda untuk menghalang penyitaannya_
atau penahanan benda itu; atau

_(h) mengganggu, menakutkan, mengancam atau melarikan_
atau cuba untuk mengganggu, menakutkan, mengancam
atau melarikan mana-mana orang yang terlibat dalam
penyiasatan di bawah Akta ini,

melakukan suatu kesalahan.

**Kesalahan di bawah Akta menjadi kesalahan boleh tangkap**
**dan kuasa pegawai Suruhanjaya berhubungan dengan**
**penyiasatan**

**49. (1) Tiap-tiap kesalahan di bawah Akta ini ialah suatu**
kesalahan boleh tangkap bagi maksud Kanun Tatacara Jenayah.

(2) Tiap-tiap orang yang ditangkap di bawah subseksyen (1)
boleh dilepaskan daripada jagaan—

_(a)_ apabila dia mendepositkan apa-apa jumlah wang yang
munasabah sebagaimana yang dikehendaki oleh seorang
pegawai Suruhanjaya;

_(b)_ apabila dia menyempurnakan suatu bon, dengan atau tanpa
penjamin, sebagaimana yang dikehendaki oleh seorang
pegawai Suruhanjaya; atau

_(c)_ apabila dia mendepositkan apa-apa jumlah wang yang
munasabah sebagaimana yang dikehendaki oleh seorang
pegawai Suruhanjaya dan dia menyempurnakan suatu
bon, dengan atau tanpa penjamin, sebagaimana yang
dikehendaki oleh seorang pegawai Suruhanjaya.

(3) Mana-mana orang yang telah dilepaskan daripada jagaan
di bawah subseksyen (2) boleh ditangkap semula tanpa waran
oleh mana-mana pegawai Suruhanjaya—

_(a)_ jika pegawai itu mempunyai alasan yang munasabah
untuk mempercayai bahawa mana-mana syarat yang
berdasarkannya atau yang tertakluk kepadanya orang
itu telah dilepaskan atau selainnya dibenarkan dijamin
telah atau mungkin dilanggar; atau


-----

54 _Rang Undang-Undang_

_(b)_ apabila diberitahu secara bertulis oleh penjamin orang itu
bahawa orang itu mungkin melanggar mana-mana syarat
yang berdasarkannya atau yang tertakluk kepadanya orang
itu telah dilepaskan dan bahawa penjamin itu hendak
dibebaskan daripada obligasinya sebagai penjamin.

(4) Mana-mana orang yang ditangkap di bawah subseksyen
(3) dan tidak dilepaskan hendaklah, tanpa kelengahan yang tidak
munasabah, dan dalam apa-apa hal dalam masa dua puluh empat
jam (tidak termasuk masa bagi apa-apa perjalanan yang perlu)
dikemukakan di hadapan Mahkamah Majistret dan jika didapati
oleh Mahkamah itu bahawa mana-mana syarat yang berdasarkannya
atau yang tertakluk kepadanya orang itu telah dilepaskan atau
selainnya dibenarkan dijamin telah atau mungkin dilanggar,
Mahkamah itu boleh—

_(a) mereman orang itu dalam jagaan; atau_

_(b) membenarkan orang itu dijamin atas syarat yang sama atau_
atas syarat yang lain sebagaimana yang difikirkannya
patut.

(5) Jika seseorang yang ditangkap kerana sesuatu kesalahan
di bawah Akta ini sedang menjalani hukuman pemenjaraan
atau sedang ditahan di bawah mana-mana undang-undang yang
berhubungan dengan tahanan pencegahan, atau selainnya berada
dalam jagaan yang sah, dia hendaklah, apabila diperintahkan secara
bertulis oleh seseorang pegawai Suruhanjaya yang berpangkat
Penguasa atau yang lebih tinggi, dikemukakan di hadapan pegawai
itu atau di hadapan mana-mana pegawai lain Suruhanjaya bagi
maksud penyiasatan, dan bagi maksud itu dia boleh diletakkan
dalam jagaan sah selama tempoh yang tidak melebihi empat
belas hari.

(6) Seseorang yang ditahan dalam jagaan yang sah di bawah
subseksyen (5) atau selainnya di bawah mana-mana undang-undang
bertulis lain boleh, pada bila-bila masa, dijadikan tersedia untuk
seseorang pegawai Suruhanjaya bagi maksud penyiasatan, atau boleh
dibawa ke mana-mana tempat lain bagi maksud penggeledahan
tempat itu, atau penyitaan apa-apa harta, atau pengenalpastian
mana-mana orang atau bagi apa-apa maksud lain yang berhubungan
dengan penyiasatan itu.


-----

_Suruhanjaya Pencegahan Rasuah Malaysia_ 55

(7) Tempoh seseorang berada dalam jagaan yang sah
di bawah subseksyen (6) hendaklah dikira dalam mengira tempoh
pemenjaraan, penahanan atau jagaan lainnya.

(8) Jika seseorang telah ditangkap dan dibenarkan diikat jamin
dan penjamin gagal untuk mengemukakannya atau jika syaratsyarat yang berdasarkannya atau tertakluk kepadanya seseorang
dilepaskan tidak dipatuhi, Pendakwa Raya boleh memohon kepada
Mahkamah Majistret untuk suatu perintah pelucuthakan jumlah
wang yang telah didepositkan dan Mahkamah itu hendaklah
menguruskan permohonan itu mengikut seksyen 404 Kanun
Tatacara Jenayah.

Bahagian VI

KETERANGAN

**Anggapan dalam kesalahan tertentu**

**50.** (1) Jika dalam mana-mana prosiding terhadap mana-mana
orang atas sesuatu kesalahan di bawah seksyen 16, 17, 18, 20,
21, 22 atau 23 adalah dibuktikan bahawa apa-apa suapan telah
diterima atau dipersetujui untuk diterima, disetuju terima atau
dipersetujui untuk disetuju terima, diperoleh atau cuba diperoleh,
diminta, diberikan atau dipersetujui untuk diberikan, dijanjikan,
atau ditawarkan oleh atau kepada tertuduh, suapan itu hendaklah
dianggap telah diterima atau dipersetujui untuk diterima, disetuju
terima atau dipersetujui untuk disetuju terima, diperoleh atau cuba
diperoleh, diminta, diberikan atau dipersetujui untuk diberikan,
dijanjikan atau ditawarkan secara rasuah sebagai suatu dorongan
atau upah bagi atau kerana perkara-perkara yang dinyatakan dalam
butir-butir kesalahan itu, melainkan jika akasnya dibuktikan.

(2) Jika dalam mana-mana prosiding terhadap mana-mana
orang atas sesuatu kesalahan di bawah seksyen 161, 162, 163
atau 164 Kanun Keseksaan, adalah dibuktikan bahawa orang itu
telah menyetuju terima atau bersetuju untuk menyetuju terima,
atau memperoleh atau cuba untuk memperoleh apa-apa suapan,
orang itu hendaklah dianggap telah berbuat demikian sebagai motif
atau upah bagi perkara-perkara yang dinyatakan dalam butir-butir
kesalahan itu, melainkan jika akasnya dibuktikan.


-----

56 _Rang Undang-Undang_

(3) Jika dalam mana-mana prosiding terhadap mana-mana orang
atas sesuatu kesalahan di bawah seksyen 165 Kanun Keseksaan
adalah dibuktikan bahawa orang itu telah menyetuju terima atau
cuba untuk memperoleh apa-apa benda berharga tanpa balasan
atau dengan balasan yang orang itu tahu tidak memadai, orang
itu hendaklah dianggap telah berbuat demikian dengan mengetahui
hal keadaan yang dinyatakan dalam butir-butir kesalahan itu,
melainkan jika akasnya dibuktikan.

(4) Jika dalam mana-mana prosiding terhadap mana-mana orang
atas sesuatu kesalahan di bawah perenggan 137(1)(b) Akta Kastam
1967 adalah dibuktikan bahawa mana-mana pegawai kastam atau
orang lain yang diambil kerja dengan sewajarnya bagi pencegahan
penyeludupan telah menyetuju terima, bersetuju untuk menyetuju
terima atau cuba untuk memperoleh apa-apa sogokan, ganjaran,
imbalan, atau upah, pegawai atau orang itu hendaklah dianggap
telah berbuat demikian untuk mengabaikan atau tidak melaksanakan
tugasnya sebagaimana yang dinyatakan dalam butir-butir kesalahan
itu, melainkan jika akasnya dibuktikan.

**Keterangan sokongan**

**51.** Dalam mana-mana prosiding terhadap mana-mana orang bagi
sesuatu kesalahan di bawah Akta ini, bolehlah dibuktikan bahawa
pada atau sekitar masa kesalahan yang dikatakan itu, atau pada
bila-bila masa selepas itu, tertuduh, atau mana-mana saudara atau
sekutunya—

_(a) memegang apa-apa harta yang tentangnya dia, atau saudara_
atau sekutunya, mengikut mana-mana yang berkenaan,
tidak dapat memberikan penjelasan yang memuaskan hati
tentang bagaimana harta itu sampai ke dalam pemunyaan,
milikan, jagaan atau kawalannya; atau

_(b) telah membuat apa-apa urusan bagi pemerolehan apa-apa_
harta dan dia tidak dapat memberikan penjelasan yang
memuaskan hati tentang balasan yang baginya harta itu
akan diperoleh,

dan keterangan yang berhubungan dengannya hendaklah dianggap
menyokong apa-apa keterangan yang berhubungan dengan pelakuan
kesalahan itu.


-----

_Suruhanjaya Pencegahan Rasuah Malaysia_ 57

**Keterangan rakan sejenayah dan ejen provokasi**

**52. (1) Walau apa pun mana-mana undang-undang bertulis**
atau rukun undang-undang yang berlawanan, dalam mana-mana
prosiding terhadap mana-mana orang atas sesuatu kesalahan di
bawah Akta ini—

_(a) tiada saksi boleh dianggap sebagai rakan sejenayah hanya_
semata-mata kerana saksi itu telah—

(i) menyetuju terima, menerima, memperoleh, meminta,
bersetuju untuk menyetuju terima atau menerima,
atau cuba untuk memperoleh apa-apa suapan
daripada mana-mana orang;

(ii) memberikan, menjanjikan, menawarkan atau bersetuju
untuk memberikan apa-apa suapan; atau

(iii) telah dengan apa-apa cara terlibat dalam pelakuan
kesalahan itu atau tahu tentang pelakuan kesalahan
itu;

_(b) tiada ejen provokasi, sama ada dia pegawai Suruhanjaya_
atau tidak, boleh dianggap tidak boleh dipercayai sematamata kerana dia telah cuba melakukan, atau bersubahat
dalam, telah bersubahat dalam atau terlibat dalam
komplot jenayah untuk melakukan, kesalahan itu jika
tujuan utama percubaan, persubahatan atau penglibatan
itu ialah untuk mendapatkan keterangan terhadap orang
itu; dan

_(c) apa-apa pernyataan, sama ada lisan atau bertulis yang_
dibuat kepada seseorang ejen provokasi oleh orang itu
hendaklah boleh diterima sebagai keterangan dalam
perbicaraannya.

(2) Walau apa pun mana-mana undang-undang bertulis atau
rukun undang-undang yang berlawanan, sesuatu sabitan atas apaapa kesalahan di bawah Akta ini yang berasaskan semata-mata
pada keterangan tanpa sokongan mana-mana rakan sejenayah atau
ejen provokasi tidaklah tak sah dan tiada sabitan sedemikian boleh
diketepikan hanya kerana mahkamah yang membicarakan kes itu
telah tidak menyebut dalam alasan penghakimannya keperluan
supaya mengingatkan dirinya tentang bahaya membuat sabitan
berdasarkan pada keterangan sedemikian.


-----

58 _Rang Undang-Undang_

**Kebolehterimaan pernyataan orang tertuduh**

**53.** (1) Dalam mana-mana perbicaraan atau siasatan oleh sesuatu
mahkamah tentang suatu kesalahan di bawah Akta ini, apa-apa
pernyataan, sama ada pernyataan itu terjumlah kepada suatu
pengakuan salah atau tidak atau secara lisan atau bertulis, yang
dibuat pada bila-bila masa, sama ada sebelum atau selepas orang
itu dipertuduh dan sama ada semasa penyiasatan atau tidak dan
sama ada atau tidak keseluruhannya atau sebahagiannya pada
menjawab soalan, oleh seseorang orang tertuduh kepada atau
dengan didengar oleh mana-mana pegawai Suruhanjaya, sama ada
atau tidak diterjemahkan kepadanya oleh mana-mana pegawai lain
Suruhanjaya atau mana-mana orang lain, sama ada yang terlibat
atau tidak dalam penangkapan orang itu, hendaklah, walau apa
pun mana-mana undang-undang bertulis atau rukun undangundang yang berlawanan, boleh diterima sebagai keterangan
dalam perbicaraan orang itu dan, jika orang itu mengemukakan
dirinya sebagai saksi, mana-mana pernyataan sedemikian boleh
digunakan dalam pemeriksaan balas dan bagi maksud mencabar
kebolehpercayaannya.

(2) Tiada pernyataan yang dibuat di bawah subseksyen (1)
boleh diterima atau digunakan sebagaimana yang diperuntukkan
dalam subseksyen itu jika pembuatan pernyataan itu ternyata pada
mahkamah telah disebabkan oleh apa-apa dorongan, ancaman
atau janji yang berkaitan dengan pertuduhan terhadap orang itu,
yang datang daripada orang yang berkuasa dan mencukupi, pada
pendapat mahkamah itu, untuk memberi orang itu alasan yang
pada pendapatnya munasabah untuk menjangkakan bahawa dengan
membuat pernyataan itu dia akan mendapat apa-apa faedah atau
mengelakkan apa-apa durjana keduniaan berkaitan dengan prosiding
terhadapnya.

(3) Jika mana-mana orang ditangkap atau dimaklumkan bahawa
dia mungkin didakwa atas apa-apa kesalahan di bawah Akta
ini, hendaklah disampaikan padanya suatu notis bertulis, yang
hendaklah diterangkan kepadanya, yang bermaksud seperti yang
berikut:

“Kamu telah ditangkap/dimaklumkan bahawa kamu mungkin
didakwa atas ... (kesalahan di bawah Akta ini yang mungkin
dipertuduhkan). Adakah kamu hendak mengatakan apa-apa? Jika
ada apa-apa fakta yang hendak kamu gunakan dalam pembelaan
kamu di mahkamah, kamu dinasihati supaya menyatakannya
sekarang. Jika kamu tidak menyatakannya sehingga kamu pergi ke


-----

_Suruhanjaya Pencegahan Rasuah Malaysia_ 59

mahkamah, kurang kemungkinan keterangan kamu akan dipercayai
dan ini akan membawa kesan buruk kepada kes kamu pada amnya.
Jika kamu ingin menyatakan apa-apa fakta sekarang, dan kamu
mahu ia ditulis, ini akan dilakukan.”.

(4) Walau apa pun subseksyen (3), sesuatu pernyataan oleh
mana-mana orang yang dituduh melakukan apa-apa kesalahan
di bawah Akta ini yang dibuat sebelum ada masa untuk
menyampaikan notis di bawah subseksyen itu tidaklah menjadi
tidak boleh diterima sebagai keterangan semata-mata kerana tiada
notis sedemikian telah disampaikan kepada orang itu jika notis
sedemikian disampaikan padanya dengan seberapa segera yang
semunasabahnya mungkin selepas itu.

(5) Tiada pernyataan yang dibuat oleh seseorang orang tertuduh
pada menjawab notis bertulis yang disampaikan padanya menurut
subseksyen (3) boleh ditafsirkan sebagai pernyataan yang disebabkan
oleh apa-apa dorongan, ancaman atau janji sebagaimana yang
diperihalkan dalam subseksyen (2), jika pernyataan itu dibuat
selainnya dengan sukarela.

(6) Jika dalam mana-mana prosiding jenayah terhadap seseorang
atas sesuatu kesalahan di bawah Akta ini, keterangan diberikan
bahawa tertuduh, apabila dimaklumkan bahawa dia mungkin didakwa
kerananya, gagal menyatakan apa-apa fakta, iaitu fakta yang
dalam hal keadaan yang wujud pada masa itu dia semunasabahnya
dapat dijangkakan akan menyatakannya apabila dimaklumkan
sedemikian, maka mahkamah, dalam menentukan sama ada pihak
pendakwa sudah membuktikan kes prima facie terhadap tertuduh
dan dalam menentukan sama ada tertuduh bersalah atas kesalahan
yang dipertuduhkan, boleh membuat apa-apa kesimpulan daripada
kegagalan itu sebagaimana yang pada pendapatnya patut; dan
kegagalan itu boleh, berasaskan kesimpulan itu, dikira sebagai,
atau sebagai dapat terjumlah kepada, sokongan apa-apa keterangan
yang diberikan terhadap tertuduh yang berhubungan dengannya
kegagalan itu ialah suatu perkara matan.

(7) Tiada apa-apa jua dalam subseksyen (6) boleh, dalam
mana-mana prosiding jenayah—

_(a) menjejaskan kebolehterimaan sebagai keterangan perbuatan_
berdiam diri atau apa-apa reaksi lain tertuduh semasa
apa-apa jua dikatakan dalam kehadirannya berhubungan


-----

60 _Rang Undang-Undang_

dengan kelakuan yang berkenaan dengannya dia dipertuduh,
setakat yang keterangan sedemikian akan boleh diterima
selain oleh sebab subseksyen itu; atau

_(b) dikira sebagai menghalang pembuatan apa-apa kesimpulan_
daripada apa-apa perbuatan berdiam diri atau reaksi lain
tertuduh yang dapat dibuat selain oleh sebab subseksyen
itu.

**Kebolehterimaan pernyataan dan dokumen orang yang sudah**
**mati atau tidak dapat dikesan, dsb.**

**54. Walau apa pun mana-mana undang-undang bertulis lain yang**
berlawanan, dalam mana-mana prosiding terhadap mana-mana
orang atas sesuatu kesalahan di bawah Akta ini—

_(a) apa-apa pernyataan yang dibuat oleh mana-mana orang_
kepada seseorang pegawai Suruhanjaya semasa sesuatu
penyiasatan di bawah Akta ini; dan

_(b) apa-apa dokumen, atau salinan apa-apa dokumen, yang_
disita daripada mana-mana orang oleh seseorang pegawai
Suruhanjaya pada menjalankan kuasa-kuasanya di bawah
Akta ini atau menurut kuasa Akta ini,

hendaklah boleh diterima sebagai keterangan dalam mana-mana
prosiding di bawah Akta ini di hadapan mana-mana mahkamah,
jika orang yang membuat pernyataan atau dokumen itu atau salinan
dokumen itu sudah mati, atau tidak dapat dikesan atau ditemui, atau
sudah menjadi tidak berupaya untuk memberikan keterangan, atau
yang kehadirannya tidak dapat diperoleh tanpa kelengahan atau
perbelanjaan yang pada pendapat mahkamah tidak munasabah.

**Perakuan tentang kedudukan atau jawatan yang dipegang**

**55.** (1) Perakuan yang dikeluarkan oleh seseorang prinsipal
atau seseorang pegawai bagi pihak prinsipalnya hendaklah boleh
diterima sebagai keterangan dalam mana-mana prosiding terhadap
mana-mana orang atas apa-apa kesalahan di bawah Akta ini
sebagai bukti _prima facie_ bahawa orang yang dinamakan dalam
perakuan itu—

_(a) telah memegang kedudukan, jawatan atau sifat yang_
dinyatakan dalam perakuan itu dan selama tempoh yang
dinyatakan sedemikian; dan


-----

_Suruhanjaya Pencegahan Rasuah Malaysia_ 61

_(b) telah menerima emolumen yang dinyatakan dalam_
perakuan itu.

(2) Sesuatu perakuan yang dikeluarkan di bawah subseksyen (1)
hendaklah menjadi bukti _prima facie_ bahawa perakuan itu telah
dikeluarkan oleh orang yang berupa sebagai telah mengeluarkannya
selaku prinsipal atau bagi pihak prinsipal itu tanpa bukti tentang
tandatangan orang yang mengeluarkan perakuan itu dan tanpa
bukti tentang kuasa orang itu untuk mengeluarkannya.

**Kebolehterimaan terjemahan dokumen**

**56.** (1) Jika apa-apa dokumen yang digunakan dalam manamana prosiding terhadap mana-mana orang atas sesuatu kesalahan
di bawah Akta ini adalah dalam suatu bahasa selain bahasa
kebangsaan atau bahasa Inggeris, terjemahan dokumen itu dalam
bahasa kebangsaan atau bahasa Inggeris hendaklah boleh diterima
sebagai keterangan jika terjemahan itu disertakan dengan perakuan
orang yang menterjemahkan dokumen itu yang menyatakan
bahawa terjemahan itu ialah terjemahan yang benar dan tepat
dan terjemahan itu telah dibuat oleh orang itu atas kehendak
Pendakwa Raya atau seorang pegawai Suruhanjaya.

(2) Subseksyen (1) hendaklah terpakai bagi sesuatu dokumen
yang diterjemahkan, tidak kira sama ada dokumen itu telah dibuat
di dalam atau di luar Malaysia, atau sama ada terjemahan itu telah
dibuat di dalam atau di luar Malaysia, atau sama ada milikan
dokumen itu telah diperoleh oleh pihak pendakwa di dalam atau
di luar Malaysia.

**Keterangan tentang kelaziman tidak boleh diterima**

**57.** Dalam mana-mana prosiding sivil atau jenayah di bawah
Akta ini, keterangan tidak boleh diterima untuk menunjukkan
bahawa apa-apa suapan yang tersebut dalam Akta ini ialah suatu
kelaziman dalam apa-apa profesion, tred, kerjaya atau pekerjaan
atau dalam sesuatu upacara sosial.


-----

62 _Rang Undang-Undang_

Bahagian VII

PENDAKWAAN DAN PERBICARAAN KESALAHAN

**Pendakwaan kesalahan**

**58.** Pendakwaan sesuatu kesalahan di bawah Akta ini tidak boleh
dimulakan kecuali oleh atau dengan keizinan Pendakwa Raya.

**Bidang kuasa Mahkamah Sesyen**

**59.** Walau apa pun peruntukan Akta Mahkamah Rendah 1948

[Akta 92], sesuatu pendakwaan bagi kesalahan di bawah Akta ini
hendaklah dimulakan di Mahkamah Sesyen.

**Perbicaraan oleh Mahkamah Tinggi dengan perakuan Pendakwa**
**Raya**

**60. (1) Walau apa pun peruntukan seksyen 417 Kanun Tatacara**
Jenayah dan tertakluk kepada subseksyen (5), Pendakwa Raya
boleh dalam apa-apa kes tertentu yang dibicarakan di Mahkamah
Sesyen bagi kesalahan di bawah Akta ini, mengeluarkan suatu
perakuan menyatakan Mahkamah Tinggi yang dalamnya prosiding
itu hendaklah dimulakan atau dipindahkan dan menghendaki supaya
orang tertuduh disebabkan hadir atau dikemukakan di hadapan
Mahkamah Tinggi itu.

(2) Kuasa Pendakwa Raya di bawah subseksyen (1) hendaklah
dijalankan olehnya sendiri.

(3) Perakuan Pendakwa Raya yang dikeluarkan di bawah
subseksyen (1) hendaklah dikemukakan kepada Mahkamah
Sesyen itu dan dengan itu Mahkamah Sesyen itu hendaklah
memindahkan kes itu kepada Mahkamah Tinggi yang dinyatakan
dalam perakuan itu dan menyebabkan orang tertuduh hadir atau
dibawa di hadapan Mahkamah Tinggi itu dengan seberapa segera
yang boleh dilaksanakan.

(4) Jika orang tertuduh itu hadir atau dibawa di hadapan
Mahkamah Tinggi mengikut subseksyen (3), Mahkamah Tinggi itu
hendaklah menetapkan tarikh bagi perbicaraannya yang hendaklah
diadakan mengikut tatacara di bawah Bab XX Kanun Tatacara
Jenayah.


-----

_Suruhanjaya Pencegahan Rasuah Malaysia_ 63

(5) Seksyen ini hendaklah terpakai bagi semua kes di hadapan
Mahkamah Sesyen untuk membicarakan kesalahan di bawah Akta
ini, sama ada atau tidak prosiding dimulakan sebelum atau selepas
permulaan kuat kuasa Akta ini, dengan syarat bahawa orang
tertuduh tidak mengaku salah dan tiada keterangan terhadapnya
berkenaan dengan kes itu telah dikemukakan.

**Percantuman kesalahan**

**61. Walau apa pun apa-apa jua yang terkandung dalam seksyen 164**
Kanun Tatacara Jenayah, jika seseorang dituduh melakukan lebih
daripada satu kesalahan di bawah Akta ini, dia boleh dipertuduh
dan dibicarakan dalam satu perbicaraan atas apa-apa bilangan
kesalahan itu yang dilakukan dalam apa-apa tempoh masa.

**Pernyataan pembelaan**

**62.** Apabila penyerahan dokumen oleh pihak pendakwaan telah
dilakukan menurut seksyen 51A Kanun Tatacara Jenayah, tertuduh
hendaklah, sebelum permulaan perbicaraan, menyerahkan dokumen
yang berikut kepada pihak pendakwaan:

_(a) suatu pernyataan pembelaan yang menyatakan secara am_
jenis pembelaan dan perkara-perkara mengenai pendakwaan
yang dibantah oleh tertuduh, dengan menyatakan sebabsebabnya; dan

_(b) suatu salinan mana-mana dokumen yang akan_
dikemukakan sebagai sebahagian daripada keterangan
bagi pembelaan.

**Pemeriksaan pesalah**

**63. (1) Bilamana dua orang atau lebih dipertuduh atas suatu**
kesalahan di bawah Akta ini mahkamah boleh, atas permohonan
bertulis Pendakwa Raya, menghendaki seorang atau lebih seorang
daripada mereka supaya memberikan keterangan sebagai saksi
untuk pihak pendakwaan.

(2) Mana-mana orang yang disebut dalam subseksyen (1) yang
enggan membuat sumpah atau ikrar untuk menjawab apa-apa
soalan yang sah hendaklah diperlakukan mengikut cara yang sama


-----

64 _Rang Undang-Undang_

sebagaimana saksi yang enggan sedemikian boleh diperlakukan
di sisi undang-undang oleh mahkamah.

(3) Tiap-tiap orang yang dikehendaki supaya memberikan
keterangan di bawah subseksyen (1), yang, pada pendapat mahkamah,
membuat penzahiran yang benar dan penuh tentang semua perkara
yang tentangnya dia diperiksa dengan sah, hendaklah berhak
menerima perakuan tanggung rugi di bawah meterai mahkamah
itu yang menyatakan bahawa orang itu telah membuat penzahiran
yang benar dan penuh tentang semua perkara yang tentangnya
dia diperiksa, dan perakuan itu hendaklah menjadi galangan bagi
segala prosiding undang-undang terhadapnya berkenaan dengan
semua benda itu.

(4) Sesuatu permohonan oleh Pendakwa Raya di bawah
subseksyen (1) boleh dikemukakan kepada mahkamah oleh pegawai
yang menjalankan pendakwaan.

Bahagian VIII

AM

**Anggota Jawatankuasa Khas tidak boleh menjadi anggota**
**Lembaga Penasihat, dll.**

**64.** (1) Seorang anggota Jawatankuasa Khas mengenai Rasuah
tidak boleh dilantik menjadi anggota Lembaga Penasihat
Pencegahan Rasuah atau anggota mana-mana jawatankuasa lain
yang ditubuhkan bagi maksud Akta ini, sama ada ditubuhkan
di bawah Akta ini, mana-mana peraturan yang dibuat di bawah
Akta ini atau selainnya.

(2) Seorang anggota Lembaga Penasihat tidak boleh dilantik
menjadi anggota Jawatankuasa Khas mengenai Rasuah atau anggota
mana-mana jawatankuasa lain yang ditubuhkan bagi maksud Akta
ini, sama ada ditubuhkan di bawah Akta ini, mana-mana peraturan
yang dibuat di bawah Akta ini atau selainnya.

(3) Seorang anggota mana-mana jawatankuasa yang ditubuhkan
bagi maksud Akta ini, sama ada ditubuhkan di bawah Akta ini,
mana-mana peraturan yang dibuat di bawah Akta ini atau selainnya
tidak boleh dilantik menjadi anggota Jawatankuasa Khas mengenai
Rasuah, menjadi anggota Lembaga Penasihat atau menjadi anggota


-----

_Suruhanjaya Pencegahan Rasuah Malaysia_ 65

mana-mana jawatankuasa lain yang ditubuhkan bagi maksud Akta
ini, sama ada ditubuhkan di bawah Akta ini, mana-mana peraturan
yang dibuat di bawah Akta ini atau selainnya.

**Perlindungan pemberi maklumat dan maklumat**

**65. (1) Tertakluk kepada subseksyen (2), jika apa-apa aduan yang**
dibuat oleh seseorang pegawai Suruhanjaya menyatakan bahawa
aduan itu dibuat berbangkit daripada maklumat yang diterima
oleh pegawai yang membuat aduan itu, maklumat yang disebut
dalam aduan itu dan identiti orang yang daripadanya maklumat itu
diterima hendaklah menjadi rahsia antara pegawai yang membuat
aduan itu dengan orang yang memberikan maklumat itu, dan
segala-gala yang terkandung dalam maklumat itu, identiti orang
yang memberikan maklumat itu dan segala hal keadaan lain yang
berhubungan dengan maklumat itu, termasuk tempat maklumat
itu diberikan, tidak boleh didedahkan atau diperintahkan atau
dikehendaki supaya didedahkan dalam mana-mana prosiding sivil,
jenayah atau yang lain dalam mana-mana mahkamah, tribunal
atau pihak berkuasa lain.

(2) Jika apa-apa buku, kertas atau dokumen lain, atau apa-apa
rakaman tampak atau bunyi, atau benda atau bahan lain yang
diberikan sebagai keterangan atau yang boleh diperiksa dalam
mana-mana prosiding sivil, jenayah atau yang lain dalam manamana mahkamah, tribunal atau pihak berkuasa lain sebagaimana
yang disebut dalam subseksyen (1) mengandungi apa-apa catatan
atau benda lain yang menamakan atau memperihalkan atau
menunjukkan mana-mana orang yang memberikan maklumat itu,
atau yang mungkin membawa kepada penzahiran identitinya,
mahkamah yang di hadapannya prosiding itu diadakan hendaklah
menyebabkan segala bahagian dokumen, rakaman, benda atau bahan
itu atau petikan dalamnya disembunyikan daripada pandangan
atau dipadamkan atau selainnya dihapuskan setakat yang perlu
untuk melindungi identiti orang itu daripada terzahir.

(3) Mana-mana orang yang memberikan maklumat yang disebut
dalam subseksyen (1) sedangkan dia tahu bahawa maklumat itu
adalah palsu melakukan suatu kesalahan dan apabila disabitkan
boleh dipenjarakan selama tempoh tidak melebihi sepuluh tahun,
dan juga boleh didenda tidak melebihi satu ratus ribu ringgit;


-----

66 _Rang Undang-Undang_

dan bagi maksud apa-apa penyiasatan atau pendakwaan apa-apa
kesalahan di bawah subseksyen ini, subseksyen (1) dan (2) tidaklah
terpakai.

**Tanggungan bagi kesalahan di luar Malaysia**

**66. (1) Peruntukan Akta ini hendaklah, berhubungan dengan**
warganegara dan pemastautin tetap Malaysia, mempunyai kuat
kuasa di luar dan di dalam Malaysia, dan jika sesuatu kesalahan
di bawah Akta ini dilakukan di mana-mana tempat di luar Malaysia
oleh mana-mana warganegara atau pemastautin tetap, dia boleh
diperlakukan berkenaan dengan kesalahan itu seolah-olah kesalahan
itu telah dilakukan di mana-mana tempat di dalam Malaysia.

(2) Apa-apa prosiding terhadap mana-mana orang di bawah
seksyen ini yang akan menjadi galangan terhadap prosiding
kemudiannya terhadap orang itu bagi kesalahan yang sama jika
kesalahan itu dilakukan di Malaysia hendaklah menjadi galangan
terhadap prosiding selanjutnya terhadapnya di bawah mana-mana
undang-undang bertulis yang berhubungan dengan ekstradisi
orang-orang, berkenaan dengan kesalahan yang sama, di luar
Malaysia.

**Pemakaian peruntukan Akta ini bagi kesalahan ditetapkan**

**67. Walau apa pun mana-mana undang-undang bertulis lain**
yang berlawanan, peruntukan Akta ini hendaklah terpakai bagi
sesuatu kesalahan ditetapkan tidak kira sama ada pendakwaan atau
apa-apa prosiding lain berkenaan dengan kesalahan itu
dimulakan atau diambil oleh seseorang pegawai Suruhanjaya,
atau seseorang pegawai polis atau pegawai kastam, atau
mana-mana pegawai lain yang mempunyai kuasa untuk menyiasat,
mendakwa atau mengambil apa-apa prosiding berkenaan dengan
kesalahan itu.

**Kesalahan am**

**68. Mana-mana orang yang tidak mematuhi mana-mana peruntukan**
Akta ini atau mana-mana perintah, arahan atau notis yang dikeluarkan
oleh atau bagi pihak sesuatu mahkamah, Pendakwa Raya, atau
seseorang pegawai Suruhanjaya pada menjalankan fungsi-fungsinya
di bawah Akta ini, melakukan suatu kesalahan.


-----

_Suruhanjaya Pencegahan Rasuah Malaysia_ 67

**Penalti am**

**69.** Tiap-tiap orang yang disabitkan atas sesuatu kesalahan
di bawah Akta ini yang baginya tiada penalti diperuntukkan
dengan khusus boleh didenda tidak melebihi sepuluh ribu ringgit
atau dipenjarakan selama tempoh tidak melebihi dua tahun atau
kedua-duanya.

**Kuasa pegawai polis di bawah Akta ini**

**70.** Tiada apa-apa jua yang terkandung dalam Akta ini boleh
mengurangkan kuasa seseorang pegawai polis untuk menyiasat
apa-apa kesalahan di bawah Akta ini dan untuk mendakwa manamana orang berkenaan dengan mana-mana kesalahan sedemikian,
asalkan peruntukan Akta ini dipatuhi.

**Kuasa Menteri untuk membuat perintah, peraturan dan kaedah**
**dan meminda Jadual**

**71. (1) Menteri boleh, dari semasa ke semasa, melalui perintah**
yang disiarkan dalam Warta, menetapkan mana-mana pertubuhan,
kesatuan, organisasi atau badan sebagai badan awam.

(2) Menteri boleh membuat peraturan-peraturan atau kaedahkaedah bagi pelaksanaan peruntukan Akta ini dengan lebih lanjut,
lebih baik dan lebih mudah dan, tanpa menjejaskan keluasan
peruntukan ini, Menteri boleh membuat peraturan-peraturan atau
kaedah-kaedah—

_(a)_ berhubungan dengan mana-mana lembaga atau jawatankuasa
yang ditubuhkan di bawah Akta ini;

_(b) bagi membuat peruntukan tentang bentuk apa-apa notis,_
perintah, akuan atau perkara lain di bawah Akta ini;
dan

_(c)_ bagi mengadakan peruntukan bagi penyampaian atau
penyerahan apa-apa notis, perintah, arahan, petunjuk,
kehendak atau perkara lain yang dilakukan dengan sah
di bawah Akta ini.

(3) Menteri boleh, dari semasa ke semasa, melalui perintah
yang disiarkan dalam _Warta, meminda Jadual._


-----

68 _Rang Undang-Undang_

**Kekebalan**

**72. Tiada tindakan, guaman, pendakwaan atau apa jua prosiding**
lain boleh diambil, dibawa, dimulakan, atau dikekalkan dalam
mana-mana mahkamah atau di hadapan mana-mana pihak berkuasa
terhadap—

_(a)_ Kerajaan Malaysia;

_(b)_ mana-mana pegawai atau pekerja Kerajaan Malaysia atau
Suruhanjaya;

_(c)_ mana-mana anggota Lembaga Penasihat atau Jawatankuasa
Khas atau mana-mana jawatankuasa lain yang ditubuhkan
di bawah atau bagi maksud Akta ini; atau

_(d) mana-mana orang yang dengan sah bertindak bagi pihak_
Kerajaan Malaysia, Suruhanjaya, pegawai atau pekerja
Kerajaan Malaysia atau Suruhanjaya,

bagi atau kerana, atau berkenaan dengan, apa-apa perbuatan yang
dilakukan atau pernyataan yang dibuat atau ditinggalkan daripada
dilakukan atau dibuat, atau berupa sebagai dilakukan atau dibuat
atau ditinggalkan daripada dilakukan atau dibuat, menurut atau dalam
melaksanakan, atau yang bermaksud menurut atau melaksanakan
Akta ini, atau apa-apa perintah bertulis, arahan, petunjuk, notis
atau apa jua benda yang dikeluarkan di bawah Akta ini:

Dengan syarat bahawa perbuatan atau pernyataan itu dilakukan
atau dibuat, atau ditinggalkan daripada dilakukan atau dibuat,
dengan suci hati.

Bahagian IX

PEMANSUHAN DAN KECUALIAN

**Pemansuhan**

**73. Akta Pencegahan Rasuah 1997 dimansuhkan.**

**Kecualian**

**74. (1) Apa-apa perbuatan yang dilakukan atau tindakan yang**
diambil sebelum Akta ini mula berkuat kuasa oleh seseorang
pegawai Badan Pencegah Rasuah yang ditubuhkan di bawah Akta


-----

_Suruhanjaya Pencegahan Rasuah Malaysia_ 69

Pencegahan Rasuah 1997 hendaklah disifatkan telah dilakukan
atau diambil di bawah Akta ini dan oleh itu boleh diteruskan
oleh pegawai itu.

(2) Apa-apa perintah yang dibuat di bawah seksyen 60 Akta
Pencegahan Rasuah 1997 dan berkuat kuasa sebaik sebelum Akta
ini mula berkuat kuasa hendaklah, apabila Akta ini mula berkuat
kuasa, terus berkuat kuasa sepenuhnya dan boleh dibatalkan atau
dipinda mengikut Akta ini.

(3) Peruntukan Akta ini yang berhubungan semata-mata dengan
tatacara dan keterangan hendaklah terpakai bagi apa-apa kesalahan
terhadap undang-undang yang dimansuhkan di bawah seksyen 73
dan peruntukan itu boleh digunakan dalam apa-apa penyiasatan
yang belum selesai dan dalam mana-mana prosiding mahkamah
yang dimulakan sebelum atau selepas Akta ini mula berkuat kuasa
berkenaan dengan kesalahan itu.

Jadual

[Perenggan 3(a), takrif “kesalahan ditetapkan”]

Kesalahan yang boleh dihukum di bawah seksyen 161, 162, 163, 164, 165,
213, 214, 215, 384, 385, 386, 387, 388, 389, 403, 404, 405, 406, 407, 408,
409, 417, 418, 419, 420, 465, 466, 467, 468, 469, 471, 472, 473, 474, 475,
476 dan 477a Kanun Keseksaan.

HURAIAN

Rang Undang-Undang ini bertujuan untuk mengadakan peruntukan bagi
penubuhan Suruhanjaya Pencegahan Rasuah Malaysia dan untuk mengadakan
peruntukan baru dan lebih baik bagi pencegahan rasuah. Rang Undang-Undang
ini memansuhkan Akta Pencegahan Rasuah 1997 [Akta 575]. Kebanyakan
peruntukan Akta 575 dikekalkan, tetapi dengan pindaan penggubalan dan
ubah suaian dibuat kepadanya. Ciri baru ialah cadangan penubuhan Lembaga
Penasihat Pencegahan Rasuah dan Jawatankuasa Khas mengenai Rasuah.
Peruntukan mengenai kuasa penyiasatan dan takrif tertentu telah dipinda untuk
membolehkan pelaksanaan lebih berkesan Akta yang dicadangkan melalui
Rang Undang-Undang ini.

2. Bahagian I Rang Undang-Undang memperkatakan perkara-perkara
permulaan.


-----

70 _Rang Undang-Undang_

_Fasal 1 mengadakan peruntukan bagi tajuk ringkas dan permulaan kuat_
kuasa Akta yang dicadangkan.

_Fasal 2 bertujuan untuk menyatakan matlamat Akta yang dicadangkan._

_Fasal 3 mengandungi takrif perkataan dan ungkapan yang digunakan dalam_
Rang Undang-Undang ini. Takrif yang berbeza dengan apa yang diperuntukkan
dalam Akta 575 termasuk “kesalahan ditetapkan”, “badan awam” dan
“saudara”.

3. Bahagian II mengandungi peruntukan mengenai penubuhan Suruhanjaya
Pencegahan Rasuah Malaysia (Suruhanjaya) dan pegawai-pegawainya.

_Fasal 4 mengadakan peruntukan bagi penubuhan Suruhanjaya._

_Fasal 5 mengadakan peruntukan bagi pelantikan Ketua Pesuruhjaya sementara_
_fasal 6 mengadakan peruntukan bagi pelantikan pegawai dan pegawai rendah_
Suruhanjaya.

_Fasal 7 bertujuan untuk mengadakan peruntukan bagi fungsi pegawai-pegawai_
Suruhanjaya, yang tiada bezanya dengan yang terdapat dalam seksyen 8 Akta
575.

_Fasal 8 dan_ _9 mengadakan peruntukan bagi perkara-perkara yang perlu_
dipatuhi oleh pegawai-pegawai itu secara amnya semasa menjalankan fungsinya
di bawah Akta yang dicadangkan.

Kuasa dan kewajipan pegawai-pegawai Suruhanjaya dinyatakan dalam
masing-masing _fasal 10 dan_ _11._

4. Bahagian III mengandungi peruntukan mengenai penubuhan Lembaga
Penasihat Pencegahan Rasuah, Jawatankuasa Khas mengenai Rasuah dan
Jawatankuasa Aduan.

_Fasal 13 bertujuan untuk menubuhkan Lembaga Penasihat Pencegahan_
Rasuah yang anggotanya akan dilantik oleh Yang di-Pertuan Agong atas nasihat
Perdana Menteri.

_Fasal 14 bertujuan untuk mengadakan peruntukan mengenai penubuhan_
Jawatankuasa Khas mengenai Rasuah yang anggotanya hendaklah ahli-ahli
Parlimen yang dilantik oleh Yang di-Pertuan Agong. Ahli-ahli Parlimen
yang hendak dilantik hendaklah dinamakan oleh Ketua Majlis Mesyuarat
Dewan Rakyat.

_Fasal 15 bertujuan untuk menubuhkan Jawatankuasa Aduan untuk memantau_
pengendalian aduan yang tidak bersifat jenayah.

5. Bahagian IV mengandungi kesalahan dan penalti utama berhubungan dengan
rasuah. Kesalahan-kesalahan itu pada asasnya ialah kesalahan yang sekarang
ini diperuntukkan dalam Bahagian II Akta 575. _Fasal 16, 17, 19, 20, dan_ _21_
Rang Undang-Undang adalah bersamaan dengan seksyen 10, perenggan 11(a)
dan _(b), seksyen 12, 13 dan 14 Akta 575._ _Fasal 18 adalah serupa dengan_
perenggan 11(c) Akta 575.


-----

_Suruhanjaya Pencegahan Rasuah Malaysia_ 71

_Fasal 22 ialah peruntukan baru yang bertujuan untuk mengadakan peruntukan_
bagi kesalahan menyogok pegawai awam asing untuk membolehkan Malaysia
mematuhi Konvensyen Bangsa-Bangsa Bersatu Menentang Rasuah.

Bahagian IV juga bertujuan untuk menghendaki seseorang yang ditawarkan
suapan atau mana-mana orang yang suapan diminta daripadanya untuk melaporkan
tawaran atau permintaan itu. Ini terkandung dalam _fasal 25._

Di bawah _fasal 26, seseorang melakukan kesalahan jika dia berurus niaga,_
menggunakan, memegang, menerima atau menyembunyikan apa-apa harta yang
menjadi hal perkara mana-mana kesalahan yang dicadangkan dalam _fasal 16,_
_17, 18, 20, 21, 22 atau_ _23._

_Fasal 27 bertujuan untuk menjadikan kesalahan bagi mana-mana orang_
membuat apa-apa pernyataan yang palsu atau bermaksud untuk mengelirukan
pegawai Suruhanjaya atau Pendakwa Raya yang menjalankan kuasa di bawah
Akta yang dicadangkan.

_Fasal 28 bertujuan untuk menjadikan tiap-tiap cubaan, persediaan,_
persubahatan dan komplot jenayah untuk melakukan kesalahan di bawah Akta
yang dicadangkan boleh dihukum dengan penalti yang sama yang diperuntukkan
bagi kesalahan-kesalahan itu.

6. Bahagian V mengandungi peruntukan mengenai penyiasatan, pemeriksaan dan
penggeledahan, penyitaan dan penangkapan. Bahagian ini meliputi peruntukan
yang sekarang ini terdapat dalam Bahagian IV dan V Akta 575. Memandangkan
bahawa beberapa kuasa berhubungan dengan penyiasatan yang terdapat dalam
Bahagian V Akta 575 sekarang ini dicadangkan diberikan kepada pegawaipegawai Suruhanjaya yang diberi kuasa oleh Pendakwa Raya dan tidak lagi
akan berada dalam lingkungan kuasa Pendakwa Raya semata-mata, maka tidak
perlu dikekalkan bahagian tentang kuasa Pendakwa Raya.

_Fasal 29 bertujuan untuk memberi pegawai Suruhanjaya kuasa untuk_
menyiasat aduan dan maklumat.

_Fasal 30 bertujuan untuk membenarkan pegawai Suruhanjaya memeriksa_
orang dan menghendaki orang yang diperiksa mengemukakan buku, dokumen,
rekod, akaun, data komputer atau benda yang dapat membantu dalam apa-apa
penyiasatan yang dijalankan oleh pegawai itu.

_Fasal 31 bertujuan untuk membenarkan pegawai Suruhanjaya memasuki_
dan menggeledah mana-mana premis, untuk memeriksa mana-mana orang yang
didapati di dalam premis itu, untuk menghentikan, menggeledah dan menyita
apa-apa pengangkut, dan menahan mana-mana orang yang dijumpai di dalam
premis atau pengangkut itu sehingga penggeledahan premis atau pengangkut
itu selesai.

_Fasal 32 bertujuan untuk memberi pegawai Suruhanjaya kuasa untuk_
menghendaki orang yang daripada miliknya apa-apa buku, dokumen atau
rekod disita memberikan terjemahan buku, dokumen atau rekod itu dalam
bahasa kebangsaan, jika buku, dokumen atau rekod itu bukan dalam bahasa
kebangsaan atau bahasa Inggeris.


-----

72 _Rang Undang-Undang_

_Fasal 33 dan_ _34 mengandungi peruntukan berhubungan dengan penyitaan_
harta yang disyaki dengan munasabah menjadi hal perkara suatu kesalahan.

_Fasal 35 bertujuan untuk memberi Pendakwa Raya dan seorang pegawai_
Suruhanjaya yang berpangkat Pesuruhjaya atau yang lebih tinggi yang diberi
kuasa oleh Pendakwa Raya untuk memberi kuasa seorang pegawai Suruhanjaya
untuk memeriksa dan membuat salinan akaun yang disimpan oleh mana-mana
orang dalam bank, memeriksa kandungan peti simpan selamat dalam bank dan
untuk menyita apa-apa dokumen atau benda lain yang diperiksa.

_Fasal 36 bertujuan untuk memberi pegawai Suruhanjaya yang berpangkat_
Pesuruhjaya dan yang lebih tinggi, jika dia mempunyai alasan yang munasabah,
berasaskan penyiasatan, bahawa apa-apa harta yang dipegang atau diperoleh
oleh mana-mana orang adalah hasil daripada atau berkaitan dengan suatu
kesalahan di bawah Akta yang dicadangkan, untuk menghendaki orang itu
memberikan pernyataan bersumpah secara bertulis yang mengenal pasti
segala harta yang dipunyai olehnya atau berada dalam miliknya dan untuk
memberikan maklumat lain berkenaan dengan harta itu. Pegawai Suruhanjaya
yang berpangkat Pesuruhjaya dan yang lebih tinggi juga diberi kuasa untuk
menghendaki mana-mana saudara atau sekutu orang itu untuk memberikan
maklumat yang serupa. Kegagalan untuk memberikan maklumat sedemikian
ialah suatu kesalahan.

Selanjutnya di bawah _fasal 36, jika pegawai sedemikian mempunyai sebab_
untuk mempercayai bahawa orang yang dikehendaki untuk memberikan maklumat
mengenai harta yang dipunyai olehnya atau berada dalam miliknya mempunyai
atau memiliki harta yang melebihi emolumennya, dia boleh menghendaki orang
itu supaya memberikan penjelasan yang memuaskan hati mengenai lebihan itu.
Kegagalan untuk memberikan penjelasan akan menjadi suatu kesalahan.

_Fasal 37 dan_ _38 bertujuan untuk memberi Pendakwa Raya kuasa untuk_
memerintahkan bank supaya tidak melepaskan atau berurusan tentang harta alih
dalam bank dan untuk memerintahkan penyitaan harta tak alih mengikut cara
yang dinyatakan dalam fasal itu jika harta itu ialah hal perkara suatu kesalahan
atau menjadi keterangan suatu kesalahan di bawah Akta yang dicadangkan.

_Fasal 39 bertujuan untuk memberi Pendakwa Raya kuasa untuk memohon_
perintah mahkamah untuk melarang mana-mana orang daripada berurusan
tentang apa-apa harta yang dipegang atau didepositkan di luar Malaysia jika
harta itu ialah hal perkara suatu kesalahan atau digunakan dalam pelakuan
suatu kesalahan di bawah Akta yang dicadangkan.

_Fasal 40 dan 41 bertujuan untuk membenarkan pelucuthakan harta yang telah_
disita di bawah Akta yang dicadangkan. Pelucuthakan itu mestilah mengikut
tatacara yang dinyatakan dalam _fasal itu._

_Fasal 42 menjadikan apa-apa urus niaga berkenaan dengan apa-apa harta_
yang telah disita di bawah Akta yang dicadangkan terbatal.

_Fasal 43 bertujuan untuk memberi Pendakwa Raya dan seorang pegawai_
Suruhanjaya yang berpangkat Pesuruhjaya atau yang lebih tinggi yang diberi


-----

_Suruhanjaya Pencegahan Rasuah Malaysia_ 73

kuasa oleh Pendakwa Raya untuk memberi kuasa seorang pegawai Suruhanjaya
yang berpangkat Penguasa atau yang lebih tinggi memintas, menahan dan
membuka barang pos, untuk memintas apa-apa perhubungan yang dihantar
atau diterima menerusi telekomunikasi dan untuk memintas, mendengar dan
merekodkan apa-apa perbualan menerusi telekomunikasi dan mendengar
perekodan perbualan yang dipintas itu.

_Fasal 44 bertujuan untuk memberi Pendakwa Raya dan seorang pegawai_
Suruhanjaya yang berpangkat Pesuruhjaya atau yang lebih tinggi yang diberi
kuasa oleh Pendakwa Raya untuk menghendaki seseorang yang disiasat
berkenaan dengan suatu kesalahan di bawah Akta yang dicadangkan untuk
menyerahkan dokumen perjalanannya.

_Fasal 45 membenarkan perintah atau notis di bawah Akta yang dicadangkan_
dipinda atau dibatalkan.

_Fasal 46 bertujuan untuk memberi Hakim Mahkamah Tinggi kuasa untuk_
memerintahkan seorang peguam bela dan peguam cara untuk mendedahkan
maklumat berkenaan dengan apa-apa transaksi atau urusan yang berhubungan
dengan apa-apa harta yang boleh disita di bawah Akta yang dicadangkan.

_Fasal 47 bertujuan untuk mengenakan kewajipan atas tiap-tiap orang yang_
dikehendaki untuk memberikan maklumat semasa perjalanan suatu penyiasatan
di bawah Akta yang dicadangkan untuk memberikan maklumat itu.

_Fasal 48 bertujuan untuk menjadikan kesalahan bagi mana-mana orang_
menghalang apa-apa penyiasatan atau pemeriksaan atau penggeledahan oleh
pegawai Suruhanjaya dalam menjalankan kuasanya di bawah Akta yang
dicadangkan.

_Fasal 49 bertujuan untuk menjadikan semua kesalahan di bawah Akta yang_
dicadangkan sebagai kesalahan boleh tangkap dan menyatakan tatacara yang
hendaklah diikuti apabila seseorang ditangkap dan hak orang itu.

7. Bahagian VI mengandungi peruntukan tentang keterangan.

Di bawah _fasal 50, apabila seseorang dibuktikan telah, antara lain,_
menyetuju terima, memberikan, menjanjikan atau menawarkan apa-apa suapan,
dia dianggap telah melakukan sedemikian sebagai upah atau dorongan bagi
segala perkara yang dinyatakan dalam butir-butir pertuduhan itu, melainkan
jika yang sebaliknya dibuktikan. Anggapan yang serupa juga terpakai dalam
hal kesalahan di bawah seksyen 161, 162, 163, 164 dan 165 Kanun Keseksaan
dan perenggan 137(1)(b) Akta Kastam 1967.

Di bawah _fasal 51, ketidakupayaan mana-mana orang untuk memberikan_
penjelasan yang munasabah tentang bagaimana dia dapat memiliki apa-apa harta
yang merupakan hal perkara suatu kesalahan di bawah Akta yang dicadangkan
atau dengan balasan yang baginya harta itu diperoleh boleh digunakan untuk
menyokong apa-apa keterangan berhubungan dengan pelakuan kesalahan itu.


-----

74 _Rang Undang-Undang_

_Fasal 52 bertujuan untuk membolehkan keterangan seorang ejen provokasi_
diterima dalam keterangan dalam apa-apa prosiding bagi kesalahan di bawah
Akta yang dicadangkan.

_Fasal 53 memperkatakan kebolehterimaan keterangan yang dibuat oleh orang_
tertuduh. Di bawah _fasal ini, keterangan mengenai kegagalan tertuduh untuk_
menyatakan sesuatu apabila berhadapan dengan apa yang dinyatakan dalam
kehadirannya berhubungan dengan pelakuan yang berkenaan dengannya dia
dipertuduh boleh diterima sebagai keterangan.

_Fasal 54 memperkatakan pernyataan dan dokumen yang dibuat oleh orang_
yang sudah mati atau tidak dapat dikesan.

_Fasal 55 bertujuan untuk menjadikan boleh diterima sebagai keterangan_
perakuan yang dikeluarkan oleh prinsipal seseorang tentang kedudukan yang
dipegang oleh orang itu dan emolumennya.

_Fasal 56 bertujuan untuk menjadikan terjemahan dokumen boleh diterima_
sebagai keterangan.

_Fasal 57 bertujuan untuk menjadikan tidak boleh diterima apa-apa keterangan_
yang menunjukkan bahawa dalam apa-apa profesion, tred, kerjaya atau pekerjaan
suapan sebagaimana yang disebut dalam Akta yang dicadangkan ialah suatu
kelaziman.

8. Bahagian VII mengandungi peruntukan mengenai penjalanan pendakwaan
dan perbicaraan kesalahan.

_Fasal 58 memperuntukkan bahawa pendakwaan kesalahan di bawah Akta_
yang dicadangkan hanya boleh dimulakan oleh atau bagi pihak Pendakwa
Raya.

_Fasal 59 menyatakan bahawa Mahkamah Sesyen hendaklah mempunyai_
bidang kuasa untuk membicarakan kesalahan di bawah Akta ini.

_Fasal 60 memberi Pendakwa Raya kuasa untuk memindahkan kes tertentu_
ke Mahkamah Tinggi.

_Fasal 61 bertujuan untuk membenarkan bilangan kesalahan yang tidak_
terhad di bawah Akta ini untuk dibicarakan dalam satu perbicaraan.

_Fasal 62 bertujuan untuk menghendaki seorang tertuduh untuk mengadakan_
pernyataan pembelaan apabila penyerahan dokumen telah dilakukan oleh pihak
pendakwaan menurut seksyen 51A Kanun Tatacara Jenayah.

Di bawah fasal 63, jika dua orang atau lebih dipertuduh dengan kesalahan di
bawah Akta yang dicadangkan, mahkamah, atas permohonan Pendakwa Raya,
boleh menghendaki seorang daripada mereka atau lebih untuk memberikan
keterangan sebagai saksi pendakwaan.


-----

_Suruhanjaya Pencegahan Rasuah Malaysia_ 75

9. Bahagian VIII mengandungi peruntukan am.

_Fasal 64 bertujuan untuk melarang anggota mana-mana lembaga atau_
jawatankuasa yang ditubuhkan di bawah Akta yang dicadangkan atau bagi
maksud Akta yang dicadangkan daripada dilantik sebagai anggota mana-mana
jawatankuasa lain yang ditubuhkan di bawah Akta yang dicadangkan atau bagi
maksud Akta yang dicadangkan.

_Fasal 65 memperkatakan perlindungan pemberi maklumat serta maklumat_
yang diterima daripada pemberi maklumat.

_Fasal 66 bertujuan untuk menjadikan peruntukan Akta yang dicadangkan_
terpakai bagi kesalahan yang dilakukan oleh warganegara dan pemastautin
tetap Malaysia di luar Malaysia.

_Fasal 67 bertujuan untuk menjadikan Akta yang dicadangkan terpakai bagi_
kesalahan ditetapkan walaupun pendakwaan atau prosiding lain diambil oleh
seorang pegawai yang bukan pegawai Suruhanjaya.

_Fasal 68 dan_ _69 mengandungi kesalahan am dan penalti am._

_Fasal 70 bertujuan untuk memelihara kuasa pegawai polis untuk menyiasat_
dan mendakwa mana-mana kesalahan di bawah Akta yang dicadangkan.

_Fasal 71 bertujuan untuk memberi Menteri kuasa untuk membuat perintah,_
peraturan dan kaedah bagi maksud Akta yang dicadangkan dan untuk meminda
Jadual kepada Akta yang dicadangkan.

_Fasal 72 bertujuan untuk melindungi Kerajaan dan pegawai-pegawai_
Suruhanjaya dan mana-mana orang yang bertindak dengan sah bagi pihak
mereka dalam prosiding sivil dan jenayah.

10. Bahagian IX mengandungi peruntukan pemansuhan dan kecualian.

_Fasal 73 bertujuan untuk memansuhkan Akta 575. Di bawah_ _fasal 74,_
peruntukan Akta yang dicadangkan tentang tatacara dan keterangan akan
terpakai bagi mana-mana penyiasatan yang belum selesai bagi mana-mana
prosiding mahkamah yang dimulakan sebelum atau selepas permulaan kuat
kuasa Akta yang dicadangkan berkenaan dengan sesuatu kesalahan di bawah
Akta 575.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2])2635]


-----

