---
Year: 2008
Bill: D.R.23/2008 - Rang Undang-Undang Pencen Pihak-Pihak Berkuasa Berkanun dan Tempatan (Pindaan)(No. 2) 2008 (Lulus)
Title: D.R.23/2008 - Rang Undang-Undang Pencen Pihak-Pihak Berkuasa Berkanun dan Tempatan (Pindaan)(No. 2) 2008 (Lulus)
Download URL: https://www.parlimen.gov.my/files/billindex/pdf/2008/DR232008.pdf
URL: https://www.parlimen.gov.my/files/billindex/pdf/2008/DR232008.pdf
---
---
Reading:
D.R.23/2008
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Pencen Pihak-Pihak Berkuasa Berkanun dan_ 1
_Tempatan (Pindaan)(No. 2)_

**D.R. 23/2008**

RANG UNDANG-UNDANG

_b e r n a m a_

Suatu Akta untuk meminda Akta Pencen Pihak-Pihak Berkuasa
Berkanun dan Tempatan 1980.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Pencen Pihak–Pihak**
Berkuasa Berkanun dan Tempatan (Pindaan)(No. 2) 2008.

(2) Perenggan 2(a), seksyen 3, perenggan 4(a) dan 5(a),
seksyen 8 dan subseksyen 9(1), (2) dan (3) mula berkuat kuasa
pada 1 Januari 2009.

(3) Perenggan 2(b), seksyen 7 dan subseksyen 9(4) disifatkan
telah mula berkuat kuasa pada 1 Januari 2008.

(4) Pindaan dalam perenggan 4(b) dan 5(b) dan seksyen 6,
setakat yang berhubungan dengan—

_(a)_ penyusutan amaun pencen terbitan kepada tujuh puluh
peratus selepas tempoh dua belas tahun setengah, mula
berkuat kuasa pada 1 Januari 2009; dan


-----

2 _Rang Undang-Undang_

_(b)_ kehendak pemastautinan di Malaysia, hendaklah disifatkan
telah mula berkuat kuasa pada 1 Januari 2008.

**Pindaan seksyen 2**

**2. Akta Pencen Pihak-Pihak Berkuasa Berkanun dan Tempatan**
1980 [Akta 239], yang disebut “Akta ibu” dalam Akta ini, dipinda
dalam seksyen 2—

_(a)_ dalam takrif “pekerja berpencen”, dengan memasukkan
sebelum perkataan “seksyen 7” perkataan “subseksyen
6a(6c) atau”; dan

_(b)_ dengan memotong takrif “bermastautin di Malaysia”.

**Pindaan seksyen 6a**

**3. Seksyen 6a Akta ibu dipinda dengan memasukkan selepas**
subseksyen (6) subseksyen yang berikut:

“(6a) Walau apa pun subseksyen (3), seseorang pekerja
yang telah memilih Skim Kumpulan Wang Simpanan Pekerja
sebelum 1 Januari 2009 dan telah disahkan dalam jawatannya
sebelum tarikh itu hendaklah diberikan opsyen untuk memilih
pencen, ganjaran atau faedah lain yang diberikan di bawah
Akta ini.

(6b) Opsyen yang dibuat di bawah subseksyen (6a) menjadi
muktamad pada 1 Februari 2009 dan peruntukan Akta ini
hendaklah terpakai bagi pekerja itu mulai tarikh itu.

(6c) Jika seseorang pekerja telah memilih pencen, ganjaran
atau faedah lain menurut subseksyen (6a) dan mati sebelum
opsyen itu menjadi muktamad menurut subseksyen (6b), pekerja
itu disifatkan menjadi pekerja berpencen dan peruntukan Akta
ini hendaklah terpakai baginya mulai tarikh kematiannya.”.

**Pindaan seksyen 12**

**4. Seksyen 12 Akta ibu dipinda—**

_(a)_ dalam subseksyen (4), dengan menggantikan perkataan
“Jika seseorang pekerja” dengan perkataan “Tertakluk
kepada seksyen 17, jika seseorang pekerja”; dan


-----

_Pencen Pihak-Pihak Berkuasa Berkanun dan_ 3
_Tempatan (Pindaan)(No. 2)_

_(b)_ dengan memotong subseksyen (5).

**Pindaan seksyen 15**

**5. Seksyen 15 Akta ibu dipinda—**

_(a)_ dalam subseksyen (1), dengan menggantikan perkataan
“Jika seseorang pekerja berpencen” dengan perkataan
“Tertakluk kepada seksyen 17, jika seseorang pekerja
berpencen”; dan

_(b)_ dengan memotong subseksyen (2).

**Pindaan seksyen 16**

**6. Subseksyen 16(1) Akta ibu dipinda—**

_(a)_ dengan memotong perenggan _(a);_

_(b)_ dalam perenggan _(b)—_

(i) dengan memasukkan selepas perkataan “pekerja
berpencen mati” perkataan “dalam atau”; dan

(ii) dengan menggantikan perkataan “tujuh puluh peratus
dari pencen pekerja itu” dengan perkataan “amaun
pencen yang dibayar kepadanya”; dan

_(c) dalam proviso—_

(i) dalam perenggan (iv), dengan menggantikan koma
di hujung perenggan itu dengan noktah; dan

(ii) dengan memotong perkataan “dan adalah bermastautin
di Malaysia.”.

**Pemotongan seksyen 16a**

**7. Akta ibu dipinda dengan memotong seksyen 16a.**

**Pindaan seksyen 24**

**8. Seksyen 24 Akta ibu dipinda dengan menggantikan perkataan**
“setengah” dengan perkataan “tiga per lima”.


-----

4 _Rang Undang-Undang_

**Peruntukan kecualian dan peralihan**

**9. (1) Mana-mana pekerja yang telah memilih Skim Kumpulan**
Wang Simpanan Pekerja sebelum 1 Januari 2009 tetapi pengesahan
jawatannya telah dikuatkuasakan ke belakang sebelum 1 Januari
2009, pekerja itu hendaklah diberikan opsyen untuk memilih
pencen, ganjaran atau faedah lain sebagaimana yang dinyatakan
dalam subseksyen 6a(6a) Akta ibu.

(2) Bagi maksud subseksyen (1), opsyen pekerja itu hendaklah
disifatkan menjadi muktamad satu bulan dari tarikh dia memilih
opsyen itu dan peruntukan Akta ibu hendaklah terpakai bagi
pekerja itu mulai tarikh itu.

(3) Pemberian pencen atau pencen terbitan berkenaan dengan
mana-mana pekerja yang bersara sebelum 1 Januari 2009 atau
mati sebelum 31 Disember 2008 hendaklah berdasarkan Akta
ibu seolah-olah Akta ibu tidak pernah dipinda oleh Akta ini, dan
pemberian pencen atau pencen terbitan itu hendaklah berdasarkan
pindaan yang dibuat kepada Akta ibu oleh Akta ini hanya mulai
1 Januari 2009 dan hendaklah kena dibayar mulai tarikh itu.

(4) Dalam hal penghapusan kehendak pemastautinan di Malaysia,
pemberian pencen terbitan sebelum 1 Januari 2008 hendaklah
berdasarkan Akta ibu seolah-olah Akta ibu tidak pernah dipinda
oleh Akta ini dan pemberian pencen terbitan itu hendaklah
berdasarkan pindaan yang dibuat kepada Akta ibu oleh Akta ini
hanya mulai 1 Januari 2008 dan hendaklah kena dibayar mulai
tarikh itu.

HURAIAN

Rang Undang-Undang ini bertujuan untuk meminda Akta Pencen Pihak-Pihak
Berkuasa Berkanun dan Tempatan 1980 (“Akta 239”) untuk membolehkan pekerja
yang telah memilih Skim Kumpulan Wang Simpanan Pekerja memilih pencen,
ganjaran atau faedah lain, untuk mengadakan peruntukan bagi penghapusan
kehendak pemastautinan di Malaysia bagi pemberian pencen terbitan, peningkatan
perkhidmatan yang boleh dimasuk kira daripada dua puluh lima tahun kepada
tiga puluh tahun, dan penghapusan penyusutan pencen terbitan kepada tujuh
puluh peratus selepas tempoh dua belas tahun setengah dari tarikh persaraan
pekerja atau tarikh sebaik selepas tarikh kematian pekerja dalam perkhidmatan,
semuanya bagi penambahbaikan faedah pencen bagi pekerja pihak-pihak
berkuasa berkanun dan tempatan.


-----

_Pencen Pihak-Pihak Berkuasa Berkanun dan_ 5
_Tempatan (Pindaan)(No. 2)_

2. _Fasal 1 mengandungi tajuk ringkas dan peruntukan mengenai permulaan_
kuat kuasa Akta yang dicadangkan.

3. _Fasal 2 bertujuan untuk meminda takrif “pekerja berpencen” untuk_
merangkumi pekerja di bawah Skim Kumpulan Wang Simpanan Pekerja yang
telah memilih pencen, ganjaran atau faedah lain di bawah subseksyen 6a(6a)
tetapi mati sebelum opsyen itu menjadi muktamad. _Fasal ini juga bertujuan_
untuk memotong takrif “bermastautin di Malaysia”.

4. Fasal 3 bertujuan untuk meminda seksyen 6a Akta 239 untuk membolehkan
pekerja yang telah memilih Skim Kumpulan Wang Simpanan Pekerja diberikan
opsyen untuk memilih pencen, ganjaran atau faedah lain di bawah Akta 239.
Pekerja yang dibenarkan untuk berbuat demikian ialah mereka yang telah
memilih Skim Kumpulan Wang Simpanan Pekerja sebelum 1 Januari 2009
dan telah disahkan dalam jawatan mereka sebelum tarikh itu. Opsyen mereka
menjadi muktamad pada 1 Februari 2009.

5. Fasal 4, 5 dan _6_ masing-masing bertujuan untuk meminda seksyen 12,
15 dan 16 Akta 239 bagi penghapusan kehendak pemastautinan di Malaysia
bagi pemberian pencen terbitan, dan penghapusan penyusutan pencen terbitan
kepada tujuh puluh peratus selepas tempoh dua belas tahun setengah dari
tarikh persaraan pekerja atau tarikh sebaik selepas tarikh kematian pekerja
dalam perkhidmatan.

6. Fasal 7 bertujuan untuk memotong seksyen 16a Akta 239 sebagai pindaan
berbangkit daripada penghapusan kehendak pemastautinan di Malaysia.

7. Fasal 8 bertujuan untuk meminda seksyen 24 Akta 239 untuk membolehkan
pencen maksimum yang boleh diberikan kepada pekerja ditambah daripada
setengah gaji yang akhir diterimanya kepada tiga per lima daripada gaji yang
akhir diterimanya.

8. Fasal 9 memperkatakan peruntukan kecualian dan peralihan. Subfasal (1)
bertujuan untuk membolehkan seseorang pekerja, yang telah memilih Skim
Kumpulan Wang Simpanan Pekerja sebelum 1 Januari 2009 tetapi pengesahan
jawatannya telah dikuatkuasakan ke belakang sebelum 1 Januari 2009, dibenarkan
untuk memilih pencen, ganjaran atau faedah lain. _Subfasal (2) bertujuan_
untuk memperuntukkan bahawa opsyen ini menjadi muktamad satu bulan dari
tarikh dia memilih opsyen itu. _Subfasal (3) bertujuan untuk memperuntukkan_
bahawa pemberian pencen atau pencen terbitan hendaklah berdasarkan pindaan
yang dibuat kepada Akta ibu hanya mulai 1 Januari 2009. Berhubung dengan
penghapusan kehendak pemastautinan di Malaysia, pemberian pencen terbitan
dan pembayarannya dijelaskan dalam _subfasal (4)._

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2])2657]


-----

