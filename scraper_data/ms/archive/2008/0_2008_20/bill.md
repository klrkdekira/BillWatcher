---
Year: 2008
Bill: D.R.30/2008 - Rang Undang-Undang Jawatankuasa Etika Hakim 2008 (Lulus)
Title: D.R.30/2008 - Rang Undang-Undang Jawatankuasa Etika Hakim 2008 (Lulus)
Download URL: https://www.parlimen.gov.my/files/billindex/pdf/2008/DR302008.pdf
URL: https://www.parlimen.gov.my/files/billindex/pdf/2008/DR302008.pdf
---
---
Reading:
D.R.30/2008
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Jawatankuasa Etika Hakim_

**D.R. 30/2008**

RANG UNDANG-UNDANG JAWATANKUASA
ETIKA HAKIM 2008

SUSUNAN FASAL

Bahagian I

PERMULAAN

Fasal

1. Tajuk ringkas dan permulaan kuat kuasa

2. Tafsiran

Bahagian II

JAWATANKUASA ETIKA HAKIM

3. Penubuhan Jawatankuasa

4. Bidang kuasa Jawatankuasa

5. Keanggotaan Jawatankuasa

6. Anggota ganti

7. Prinsip dan tatacara

8. Prosiding secara tertutup

9. Siasatan

10. Penzahiran kepentingan

11. Mesyuarat Jawatankuasa

12. Kuorum

13. Penangguhan pendengaran di hadapan Jawatankuasa

14. Rekod dan minit prosiding

15. Keputusan Jawatankuasa


-----

-----

RANG UNDANG-UNDANG

_b e r n a m a_

Suatu Akta untuk menubuhkan Jawatankuasa Etika Hakim dan
untuk mengadakan peruntukan bagi fungsi dan kuasanya dan bagi
perkara-perkara lain yang berkaitan dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Jawatankuasa Etika
Hakim 2008.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2. Dalam Akta ini, melainkan jika konteksnya menghendaki**
makna yang lain–

“aduan” ertinya apa-apa aduan berkenaan dengan salah laku
seseorang hakim;

“hakim” ertinya hakim Mahkamah Tinggi, hakim Mahkamah
Rayuan dan hakim Mahkamah Persekutuan, dan termasuklah
Pesuruhjaya Kehakiman;


-----

4 _Rang Undang-Undang_

“Jawatankuasa” ertinya Jawatankuasa Etika Hakim yang
ditubuhkan di bawah seksyen 3;

“Kod Etika” ertinya Kod Etika Hakim 2008 [P.U. (A)
....../200......];

“pelanggaran” ertinya pelanggaran mana-mana peruntukan Kod
Etika;

“Pengerusi” ertinya Pengerusi Jawatankuasa yang dilantik
di bawah seksyen 5.

Bahagian II

JAWATANKUASA ETIKA HAKIM

**Penubuhan Jawatankuasa**

**3. Hendaklah ditubuhkan suatu jawatankuasa dengan nama**
“Jawatankuasa Etika Hakim”.

**Bidang kuasa Jawatankuasa**

**4.** Jawatankuasa hendaklah mempunyai bidang kuasa dalam perkara
yang berhubungan dengan tatakelakuan dan tatatertib semua hakim
selain pemecatan seseorang hakim daripada jawatannya di bawah
Fasal (3) Perkara 125 Perlembagaan Persekutuan.

**Keanggotaan Jawatankuasa**

**5.** (1) Jawatankuasa hendaklah dalam bilangan ganjil dan hendaklah
terdiri daripada orang yang memegang jawatan atau yang pernah
memegang jawatan sebagai Presiden Mahkamah Rayuan, Hakim
Besar Mahkamah Tinggi di Malaya, Hakim Besar Mahkamah
Tinggi di Sabah dan Sarawak, hakim Mahkamah Persekutuan,
Mahkamah Rayuan atau Mahkamah Tinggi sebagaimana yang
difikirkan patut oleh Ketua Hakim Negara Mahkamah Persekutuan
untuk dilantik.


-----

_Jawatankuasa Etika Hakim_ 5

(2) Ketua Hakim Negara Mahkamah Persekutuan hendaklah
menjadi Pengerusi Jawatankuasa, melainkan beliau merupakan
pengadu, dalam hal tersebut, hakim kanan yang berikutnya
hendaklah menjadi Pengerusi.

(3) Pelantikan anggota Jawatankuasa hendaklah atas dasar _ad_
_hoc._

(4) Walau apa pun mana-mana peruntukan Akta ini, anggota
Jawatankuasa hendaklah terdiri daripada hakim yang kanan
mengikut keutamaan kepada hakim yang menjadi subjek suatu
prosiding tatatertib.

**Anggota ganti**

**6. (1) Jika Pengerusi tidak dapat menghadiri prosiding tatatertib**
oleh sebab sakit atau kerana apa-apa sebab lain, hakim kanan yang
berikutnya yang menganggotai Jawatankuasa itu hendaklah menjadi
Pengerusi, dan Ketua Hakim Negara Mahkamah Persekutuan
hendaklah melantik seorang hakim lain sebagai pengganti hakim
kanan itu.

(2) Jika mana-mana anggota Jawatankuasa tidak dapat menghadiri
prosiding tatatertib oleh sebab sakit atau kerana apa-apa sebab
lain, Ketua Hakim Negara Mahkamah Persekutuan hendaklah
melantik seorang hakim lain sebagai pengganti anggota itu.

(3) Anggota Jawatankuasa yang dilantik di bawah subseksyen
(1) atau (2) hendaklah merupakan hakim yang kanan mengikut
keutamaan kepada hakim yang menjadi subjek prosiding tatatertib
itu.

**Prinsip dan tatacara**

**7. Dalam menjalankan fungsinya di bawah Akta ini, Jawatankuasa**
hendaklah mematuhi prinsip dan tatacara yang dinyatakan dalam
Akta ini dan Kod Etika.

**Prosiding secara tertutup**

**8.** Prosiding Jawatankuasa hendaklah secara tertutup.


-----

6 _Rang Undang-Undang_

**Siasatan**

**9. (1) Prosiding Jawatankuasa bukanlah suatu perbicaraan tetapi**
suatu siasatan mengenai pelanggaran mana-mana peruntukan Kod
Etika yang dilakukan oleh seseorang hakim yang dirujukkan
kepadanya oleh Ketua Hakim Negara Mahkamah Persekutuan.

(2) Akta Keterangan 1950 [Akta 56] tidak terpakai bagi prosiding
Jawatankuasa.

**Penzahiran kepentingan**

**10.** (1) Jika Pengerusi atau mana-mana anggota Jawatankuasa
mempunyai apa-apa kepentingan langsung atau tidak langsung
dalam mana-mana prosiding tatatertib, dia hendaklah menzahirkan
kepada Jawatankuasa hakikat kepentingannya dan jenis kepentingan
itu.

(2) Penzahiran di bawah subseksyen (1) hendaklah direkodkan
dalam minit prosiding yang dalamnya penzahiran itu dibuat dan,
selepas penzahiran itu, Pengerusi atau anggota itu tidak boleh
mengambil bahagian dalam pertimbangtelitian atau keputusan
Jawatankuasa itu.

**Mesyuarat Jawatankuasa**

**11. Jawatankuasa hendaklah bermesyuarat pada tarikh dan**
di mana-mana tempat dan pada bila-bila masa sebagaimana yang
ditentukan oleh Pengerusi.

**Kuorum**

**12. Pengerusi dan tidak kurang daripada dua anggota Jawatankuasa**
hendaklah membentuk kuorum bagi tiap-tiap prosiding
Jawatankuasa.

**Penangguhan pendengaran di hadapan Jawatankuasa**

**13. (1) Jawatankuasa boleh menangguhkan pendengaran dari**
semasa ke semasa.


-----

_Jawatankuasa Etika Hakim_ 7

(2) Tiada notis penangguhan bertulis dikehendaki diberikan
kepada mana-mana pihak apabila penangguhan itu dibuat dalam
kehadiran pihak itu.

**Rekod dan minit prosiding**

**14. Pengerusi hendaklah memastikan bahawa rekod dan minit**
prosiding Jawatankuasa disenggarakan dan disimpan dalam bentuk
yang sepatutnya.

**Keputusan Jawatankuasa**

**15. (1) Jika Jawatankuasa tidak sebulat suara dalam apa-apa**
soalan atau perkara yang hendak ditentukan, keputusan majoriti
hendaklah disifatkan sebagai keputusan Jawatankuasa itu.

(2) Jawatankuasa hendaklah memastikan bahawa keputusannya
dalam mana-mana prosiding tatatertib diberitahukan secara bertulis
kepada hakim yang menjadi subjek prosiding tatatertib itu.

(3) Walau apa pun apa-apa peruntukan dalam mana-mana
undang-undang bertulis lain, keputusan Jawatankuasa hendaklah
muktamad dan konklusif dan tidak boleh dicabar, dirayukan, dikaji
semula, dibatalkan atau dipersoalkan dalam mana-mana mahkamah
atas apa-apa alasan, dan tiada mahkamah boleh mempunyai
bidang kuasa untuk melayan atau menentukan apa-apa guaman,
permohonan, persoalan atau prosiding atas apa-apa alasan tentang
kesahan keputusan sedemikian.

HURAIAN

Rang Undang-Undang ini bertujuan untuk menubuhkan Jawatankuasa
Etika Hakim sebagaimana yang dimaksudkan oleh Fasal (3a) Perkara 125
Perlembagaan Persekutuan bagi menguruskan mana-mana hakim yang telah
melakukan suatu pelanggaran mana-mana peruntukan Kod Etika Hakim 2008

[P.U. (A) ....../200......], jika Ketua Hakim Negara Mahkamah Persekutuan
berpendapat bahawa pelanggaran itu tidak mewajarkan hakim itu dirujukkan
kepada suatu tribunal yang dilantik di bawah Fasal (4) Perkara 125 Perlembagaan
Persekutuan.

Bahagian I

2. Bahagian I Rang Undang-Undang mengandungi perkara permulaan.

3. _Fasal 1 bertujuan untuk mengadakan peruntukan mengenai tajuk ringkas_
dan permulaan kuat kuasa Akta yang dicadangkan.


-----

8 _Rang Undang-Undang_

4. _Fasal 2 mengandungi takrif beberapa ungkapan yang digunakan dalam_
Akta yang dicadangkan.

Bahagian II

5. Bahagian II Rang Undang-Undang memperkatakan perkara-perkara yang
berhubungan dengan Jawatankuasa Etika Hakim.

6. _Fasal 3 mengadakan peruntukan bagi penubuhan Jawatankuasa Etika_
Hakim.

7. _Fasal 4 memperkatakan bidang kuasa Jawatankuasa. Jawatankuasa hendaklah_
menguruskan perkara-perkara yang berhubungan dengan kelakuan dan tatatertib
semua hakim selain pemecatan seseorang hakim daripada jawatan menurut
Fasal (3) Perkara 125 Perlembagaan Persekutuan.

8. _Fasal 5 dan_ _6 memperkatakan keanggotaan Jawatankuasa dan pelantikan_
anggota ganti Jawatankuasa.

9. _Fasal 7_ mengenakan kewajipan ke atas Jawatankuasa untuk mematuhi
prinsip dan tatacara yang dinyatakan dalam Akta yang dicadangkan dan Kod
Etika.

10. _Fasal 8_ menghendaki prosiding Jawatankuasa dijalankan secara
tertutup.

11. _Fasal 9_ menyatakan dengan khusus bahawa prosiding Jawatankuasa
hendaklah merupakan suatu siasatan atas rujukan yang dibuat oleh Ketua Hakim
Negara Mahkamah Persekutuan dan bukannya suatu perbicaraan. Sedemikian
halnya, maka kaedah-kaedah keterangan yang ketat di bawah Akta Keterangan
1950 [Akta 56] tidak terpakai dalam prosiding itu.

12. _Fasal 10 menghendaki mana-mana anggota Jawatankuasa menzahirkan_
kepentingannya dalam mana-mana prosiding tatatertib yang dikendalikan oleh
Jawatankuasa itu dan dalam hal yang sedemikian, anggota tertentu itu dilarang
mengambil bahagian dalam pertimbangtelitian atau keputusan yang dibuat oleh
Jawatankuasa itu.

13. _Fasal 11, 12, 13_ dan 14 masing-masing memperkatakan mesyuarat
Jawatankuasa, kuorumnya, penangguhan pendengaran di hadapan Jawatankuasa
dan penyenggaraan rekod dan minit prosiding Jawatankuasa.

14. _Fasal 15 memperuntukkan bahawa jika suatu keputusan sebulat suara_
tidak dapat dicapai, keputusan majoriti hendaklah disifatkan sebagai keputusan
Jawatankuasa. Keputusan Jawatankuasa itu adalah muktamad dan konklusif
dan tidak boleh dicabar, dsb. dalam mana-mana mahkamah.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U[2])2646]


-----

