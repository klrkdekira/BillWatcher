---
Year: 2008
Bill: D.R.31/2008 - Rang Undang-Undang Perlindungan Saksi 2008 (Lulus)
Title: D.R.31/2008 - Rang Undang-Undang Perlindungan Saksi 2008 (Lulus)
Download URL: https://www.parlimen.gov.my/files/billindex/pdf/2008/DR312008.pdf
URL: https://www.parlimen.gov.my/files/billindex/pdf/2008/DR312008.pdf
---
---
Reading:
D.R.31/2008
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

**D.R. 31/2008**

Rang Undang-Undang PERLINDUNGAN SAKSI 2008

SUSUNAN FASAL

Bahagian I

PERMULAAN

Fasal

1. Tajuk ringkas dan permulaan kuat kuasa

2. Tafsiran

Bahagian II

PROGRAM PERLINDUNGAN SAKSI

3. Pewujudan

4. Pelantikan

5. Fungsi

6. Kewajipan untuk memberikan bantuan

7. Permohonan untuk dimasukkan ke dalam Program

8. Saksi hendaklah mendedahkan perkara tertentu

9. Faktor untuk dipertimbangkan

10. Kemasukan ke dalam Program

11. Daftar Peserta

12. Akses kepada Daftar

13. Tindakan jika seseorang saksi dimasukkan ke dalam Program


-----

_Rang Undang-Undang_

Bahagian III

HAK, OBLIGASI, KETIDAKDEDAHAN DAN PENAMATAN

Fasal

14. Menguruskan hak dan obligasi yang belum selesai peserta

15. Ketidakdedahan identiti asal peserta

16. Penamatan perlindungan dan bantuan

Bahagian IV

AM

17. Obligasi kerahsiaan

18. Ketua Pengarah tidak dikehendaki untuk mendedahkan maklumat

19. Kehendak jika peserta menjadi saksi dalam prosiding jenayah

20. Identiti peserta tidak boleh didedahkan dalam prosiding
mahkamah

21. Pembayaran di bawah Program tidak boleh dirampas

22. Perkiraan khas

23. Pengecualian semakan kehakiman

24. Perlindungan terhadap guaman

25. Pemulaan pendakwaan

26. Kesalahan

27. Pensubahatan dan percubaan

28. Kuasa pegawai polis tidak dikurangkan

29. Laporan kepada Menteri

30. Peraturan-peraturan


-----

_Perlindungan Saksi_ 3

RANG UNDANG-UNDANG

_b e r n a m a_

Suatu Akta untuk mewujudkan suatu program bagi perlindungan
saksi dan bagi perkara-perkara lain yang berkaitan dengannya.

[ ]

**DIPERBUAT** oleh Parlimen Malaysia seperti yang berikut:

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Perlindungan Saksi
2008.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2.** Dalam Akta ini, melainkan jika konteksnya menghendaki
makna yang lain–

“agensi penguatkuasaan” termasuklah suatu badan atau agensi
yang bertanggungjawab bagi penguatkuasaan undang-undang yang
berhubungan dengan pencegahan, pengesanan dan penyiasatan
mana-mana kesalahan;

“Daftar” ertinya Daftar Peserta yang disenggarakan di bawah
seksyen 11;


-----

4 _Rang Undang-Undang_

“Ketua Pengarah” ertinya Ketua Pengarah Perlindungan Saksi
yang dilantik di bawah subseksyen 4(1);

“Menteri” ertinya Menteri yang dipertanggungkan dengan
tanggungjawab bagi Program Perlindungan Saksi;

“Pendaftar” ertinya Pendaftar Perlindungan Saksi yang dilantik
di bawah subseksyen 11(1);

“peserta” ertinya seorang saksi yang telah dimasukkan ke dalam
Program;

“pihak berkuasa awam” ertinya pihak berkuasa awam sebagaimana
yang ditakrifkan dalam Fasal (2) Perkara 160 Perlembagaan
Persekutuan;

“Program” ertinya Program Perlindungan Saksi yang diwujudkan
di bawah Akta ini;

“prosiding jenayah” termasuklah apa-apa perbicaraan atau
siasatan jenayah di hadapan mahkamah atau tribunal yang
mempunyai bidang kuasa jenayah, inkues atau siasatan mengenai
kematian dan penyiasatan polis di bawah Kanun Tatacara Jenayah

[Akta 593], dan apa-apa penyiasatan oleh mana-mana pihak
berkuasa lain di bawah mana-mana undang-undang bertulis;

“saksi” ertinya—

_(a) seseorang yang telah memberikan atau yang telah bersetuju_
untuk memberikan keterangan bagi pihak Kerajaan dalam
sesuatu prosiding jenayah;

_(b) seseorang yang telah memberikan atau yang telah bersetuju_
untuk memberikan, selain yang disebut dalam perenggan
_(a), berhubung dengan pelakuan atau kemungkinan_
pelakuan sesuatu kesalahan;

_(c) seseorang yang telah memberikan apa-apa maklumat,_
pernyataan atau bantuan kepada seseorang pegawai awam
atau pegawai pihak berkuasa awam berhubung dengan
sesuatu kesalahan;

_(d) seseorang yang, bagi apa-apa sebab lain, mungkin_
menghendaki perlindungan atau bantuan di bawah
Program; atau


-----

_Perlindungan Saksi_ 5

_(e) seseorang yang, kerana hubungan atau perkaitannya dengan_
mana-mana orang yang disebut dalam perenggan _(a)_
hingga _(d), mungkin menghendaki perlindungan atau_
bantuan di bawah Program.

Bahagian II

PROGRAM PERLINDUNGAN SAKSI

**Pewujudan**

**3.** Maka diwujudkan Program Perlindungan Saksi yang disenggarakan
oleh Ketua Pengarah.

**Pelantikan**

**4.** (1) Menteri boleh melantik seorang Ketua Pengarah dan
Timbalan Ketua Pengarah Perlindungan Saksi daripada kalangan
anggota perkhidmatan awam.

(2) Menteri boleh melantik mana-mana orang lain sebagaimana
yang difikirkannya patut, untuk membantu Ketua Pengarah dalam
menjalankan maksud Akta ini.

(3) Tiap-tiap orang yang dilantik di bawah subseksyen (2)
hendaklah tertakluk kepada arahan, kawalan dan pengawasan
am Ketua Pengarah dan hendaklah mempunyai dan menjalankan
semua kuasa Ketua Pengarah di bawah Akta ini kecuali kuasa
yang disebut dalam subseksyen 12(1) dan 15(1).

(4) Sekiranya Ketua Pengarah tiada atau tidak berupaya untuk
bertindak kerana sakit atau apa-apa sebab lain, Timbalan Ketua
Pengarah hendaklah menjalankan kuasa Ketua Pengarah di bawah
subseksyen 12(1) dan 15(1).

**Fungsi**

**5.** (1) Ketua Pengarah hendaklah bertanggungjawab bagi
mengesyorkan saksi yang kepadanya perlindungan dan bantuan
boleh diberikan di bawah Program.


-----

6 _Rang Undang-Undang_

(2) Ketua Pengarah boleh mengaturkan atau memberikan
perlindungan dan bantuan lain kepada seseorang saksi atau peserta
di bawah Program.

**Kewajipan untuk memberikan bantuan**

**6.** (1) Walau apa pun mana-mana undang-undang bertulis yang
berlawanan, seseorang hendaklah memberikan kepada Ketua
Pengarah, atas permintaan Ketua Pengarah, apa-apa pernyataan,
rekod, dokumen lain atau bentuk bantuan lain yang boleh membantu
Ketua Pengarah dalam melaksanakan fungsinya di bawah Akta
ini.

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, didenda tidak
melebihi tiga ribu ringgit atau dipenjarakan selama tempoh tidak
melebihi enam bulan atau kedua-duanya.

(3) Walau apa pun mana-mana undang-undang bertulis yang
berlawanan, tiada prosiding atau tindakan boleh diambil terhadap
seseorang yang bertindak dengan mematuhi subseksyen (1).

**Permohonan untuk dimasukkan ke dalam Program**

**7.** (1) Mana-mana saksi boleh memohon kepada Ketua Pengarah
untuk dimasukkan ke dalam Program.

(2) Sesuatu agensi penguatkuasaan boleh, dengan keizinan
bertulis saksi, memohon kepada Ketua Pengarah supaya saksi itu
dimasukkan ke dalam Program.

(3) Jika saksi adalah di bawah umur lapan belas tahun, ibu
atau bapa atau penjaga saksi itu boleh memohon bagi pihaknya
untuk dimasukkan ke dalam Program.

(4) Apabila diterima suatu permohonan di bawah seksyen
ini, Ketua Pengarah boleh memberikan perlindungan interim dan
bantuan kepada saksi.


-----

_Perlindungan Saksi_ 7

**Saksi hendaklah mendedahkan perkara tertentu**

**8.** (1) Dalam sesuatu permohonan di bawah seksyen 7, seseorang
saksi hendaklah—

_(a) mendedahkan kepada Ketua Pengarah butir-butir mengenai_
semua obligasi di sisi undang-undang saksi itu yang
belum selesai;

_(b) mendedahkan kepada Ketua Pengarah butir-butir mengenai_
apa-apa hutang saksi itu yang tertunggak, termasuk apaapa cukai tertunggak;

_(c) mendedahkan kepada Ketua Pengarah butir-butir mengenai_
sejarah jenayah saksi itu yang termasuklah perintah yang
berhubungan dengan hukuman yang dikenakan ke atas
saksi itu;

_(d) mendedahkan kepada Ketua Pengarah butir-butir mengenai_
apa-apa prosiding sivil yang telah dimulakan oleh atau
terhadap saksi itu;

_(e) mendedahkan kepada Ketua Pengarah butir-butir mengenai_
apa-apa prosiding kebankrapan yang telah dimulakan
terhadap saksi itu;

_(f) memaklumkan kepada Ketua Pengarah sama ada saksi_
itu ialah seorang bankrap belum lepas di bawah Akta
Kebankrapan 1967 [Akta 360] dan, jika saksi itu ialah
seorang bankrap belum lepas, hendaklah mengemukakan
kepada Ketua Pengarah salinan semua dokumen yang
berhubungan dengan kebankrapan itu;

_(g) memaklumkan kepada Ketua Pengarah sama ada terdapat_
apa-apa sekatan terhadap saksi itu memegang jawatan
dalam syarikat, sama ada awam atau persendirian dan,
jika ada, memberikan kepada Ketua Pengarah salinan
semua dokumen yang berhubungan dengan sekatan
itu;

_(h) mendedahkan kepada Ketua Pengarah butir-butir mengenai_
status imigresen saksi itu;

_(i) mendedahkan kepada Ketua Pengarah butir-butir mengenai_
apa-apa perintah reparasi yang sedang berkuat kuasa
terhadap saksi itu;


-----

8 _Rang Undang-Undang_

_(j) mendedahkan kepada Ketua Pengarah butir-butir mengenai_
liabiliti kewangan dan aset saksi itu, sama ada nyata
atau sendiri;

_(k) memaklumkan kepada Ketua Pengarah sama ada apa-_
apa harta saksi itu, sama ada tanah atau sendiri, boleh
dilucuthakkan atau dirampas atau adalah tertakluk kepada
sekatan di bawah mana-mana undang-undang lain;

_(l) memaklumkan kepada Ketua Pengarah mengenai keadaan_
perubatan secara menyeluruh saksi itu;

_(m) mendedahkan kepada Ketua Pengarah butir-butir mengenai_
apa-apa perintah mahkamah yang berkaitan atau perkiraan
yang berhubungan dengan jagaan atau akses kepada
kanak-kanak;

_(n) mendedahkan kepada Ketua Pengarah butir-butir mengenai_
apa-apa urusan perniagaan yang melibatkan saksi itu;
dan

_(o) mendedahkan kepada Ketua Pengarah butir-butir mengenai_
apa-apa perkiraan yang telah dibuat oleh saksi itu
bagi—

(i) penyampaian dokumen kepada saksi itu;

(ii) pewakilan dalam prosiding di mahkamah;

(iii) penguatkuasaan penghakiman yang memihak kepada
saksi itu; dan

(iv) pematuhan kepada penguatkuasaan penghakiman
terhadap saksi itu.

(2) Ketua Pengarah boleh menghantar saksi itu untuk menjalani
pemeriksaan perubatan, psikologi dan psikiatrik untuk menentukan
kesesuaiannya untuk dimasukkan ke dalam Program.

(3) Mana-mana orang yang mendedahkan atau memberikan
maklumat kepada Ketua Pengarah bagi maksud membantu
Ketua Pengarah dalam memutuskan sama ada atau tidak untuk
mengesyorkannya supaya dimasukkan ke dalam Program, tidak
boleh mendedahkan atau memberikan maklumat yang diketahuinya
atau semunasabahnya diketahui adalah palsu.

(4) Mana-mana orang yang melanggar subseksyen (3) melakukan
suatu kesalahan dan boleh, apabila disabitkan, didenda tidak
melebihi sepuluh ribu ringgit atau dipenjarakan selama tempoh
tidak melebihi lima tahun atau kedua-duanya.


-----

_Perlindungan Saksi_ 9

**Faktor untuk dipertimbangkan**

**9.** (1) Ketua Pengarah dalam memutuskan sama ada atau tidak
untuk mengesyorkan supaya seseorang saksi dimasukkan ke dalam
Program hendaklah menimbangkan yang berikut:

_(a) sama ada saksi itu mempunyai rekod jenayah, terutamanya_
berkenaan dengan jenayah keganasan, dan sama ada
rekod itu menunjukkan suatu risiko kepada orang awam
jika saksi itu dimasukkan ke dalam Program;

_(b) keputusan pemeriksaan perubatan, psikologi dan psikiatrik_
yang dijalankan di bawah subseksyen 8(2);

_(c) keseriusan kesalahan yang dimaksudkan oleh keterangan_
atau pernyataan saksi itu;

_(d) jenis dan kepentingan keterangan atau pernyataan saksi_
itu;

_(e) sama ada terdapat kaedah alternatif untuk melindungi_
saksi itu;

_(f) jenis bahaya yang diandaikan kepada saksi itu;_

_(g) jenis hubungan saksi itu dengan saksi lain yang dipilih_
untuk dimasukkan ke dalam Program; dan

_(h) apa-apa perkara lain yang didapati berkaitan oleh Ketua_
Pengarah.

(2) Ketua Pengarah boleh membuat apa-apa siasatan dan
penyiasatan lain, sebagaimana yang didapatinya perlu, bagi maksud
menilai sama ada saksi itu hendak disyorkan untuk dimasukkan
ke dalam Program.

**Kemasukan ke dalam Program**

**10. (1) Ketua Pengarah hendaklah, selepas menimbangkan faktor**
yang disebut dalam seksyen 9, mengesyorkan sama ada seseorang
saksi itu boleh dimasukkan ke dalam Program atau tidak.

(2) Tiap-tiap syor oleh Ketua Pengarah supaya seseorang saksi
dimasukkan ke dalam Program hendaklah dibuat kepada Peguam
Negara.


-----

10 _Rang Undang-Undang_

(3) Peguam Negara, apabila menerima syor yang disebut dalam
subseksyen (1), hendaklah memutuskan sama ada atau tidak hendak
memasukkan seseorang saksi itu ke dalam Program.

(4) Jika mana-mana orang terkilan dengan keputusan Peguam
Negara di bawah subseksyen (3), dia boleh merayu secara bertulis
kepada Menteri dalam masa empat belas hari dari tarikh penerimaan
keputusan itu.

(5) Jika suatu rayuan dibuat di bawah subseksyen (4)—

_(a) Peguam Negara hendaklah mengemukakan alasan_
keputusannya berserta syor Ketua Pengarah di bawah
subseksyen (1) kepada Menteri; dan

_(b) perlindungan dan bantuan kepada saksi, jika diberikan oleh_
Ketua Pengarah di bawah subseksyen 7(4), hendaklah
diteruskan sehingga keputusan atas rayuan itu dibuat
oleh Menteri.

(6) Menteri hendaklah, apabila menerima rayuan di bawah
subseksyen (4), membuat keputusan atas rayuan itu.

**Daftar Peserta**

**11.** (1) Menteri hendaklah melantik seorang Pendaftar Perlindungan
Saksi untuk menyenggarakan suatu Daftar Peserta.

(2) Daftar hendaklah mengandungi yang berikut:

_(a) identiti peserta;_

_(b) jika peserta telah diberikan suatu identiti baru di bawah_
Program, identiti baru peserta itu;

_(c) alamat peserta;_

_(d) sabitan terdahulu peserta;_

_(e) tarikh peserta dimasukkan ke dalam Program;_

_(f) tarikh peserta terhenti berada dalam Program; dan_

_(g) butir-butir mengenai apa-apa perintah yang diberikan oleh_
Ketua Pengarah di bawah subseksyen 15(1).


-----

_Perlindungan Saksi_ 11

(3) Pendaftar hendaklah menyimpan dalam jagaannya mengikut
apa-apa bentuk dan cara sebagaimana yang ditentukan olehnya
dokumen yang berikut:

_(a) walau apa pun mana-mana undang-undang bertulis yang_
berlawanan, dalam hal seseorang peserta diberikan identiti
baru—

(i) sijil kelahiran, kad pengenalan, sijil perkahwinan
dan apa-apa dokumen lain yang berhubungan
dengan identiti asal peserta itu; dan

(ii) suatu salinan sijil kelahiran, kad pengenalan, sijil
perkahwinan dan apa-apa dokumen baru lain yang
dikeluarkan di bawah Program; dan

_(b) suatu salinan perintah yang diberikan oleh Ketua Pengarah_
di bawah subseksyen 15(1).

**Akses kepada Daftar**

**12.** (1) Tiada seorang pun boleh mempunyai akses kepada Daftar
dan dokumen yang disimpan oleh Pendaftar kecuali Menteri,
Peguam Negara, Ketua Pengarah dan mana-mana orang lain yang
dibenarkan secara bertulis oleh Ketua Pengarah.

(2) Walau apa pun mana-mana undang-undang bertulis yang
berlawanan, Daftar tidak boleh dikemukakan kepada mana-mana
orang atau dalam mana-mana prosiding dalam mahkamah, tribunal,
Suruhanjaya atau siasatan.

(3) Mana-mana orang yang melanggar seksyen ini melakukan
suatu kesalahan dan hendaklah, apabila disabitkan, dihukum dengan
pemenjaraan selama tempoh tidak melebihi dua puluh tahun.

**Tindakan jika seseorang saksi dimasukkan ke dalam**
**Program**

**13.** (1) Ketua Pengarah hendaklah mengambil apa-apa tindakan,
sebagaimana yang didapatinya perlu dan munasabah, untuk
melindungi keselamatan dan kebajikan saksi itu.

(2) Tindakan itu boleh termasuk—

_(a) menyediakan tempat tinggal untuk peserta itu;_

_(b) menempatkan semula peserta itu;_


-----

12 _Rang Undang-Undang_

_(c) memohon bagi apa-apa dokumen yang perlu untuk_
membolehkan peserta itu mewujudkan suatu identiti
baru;

_(d) menyediakan pengangkutan bagi memindahkan harta_
peserta itu;

_(e) memberikan pembayaran yang bersamaan dengan saraan_
yang diterima oleh peserta itu sebelum dimasukkan ke
dalam Program termasuk apa-apa kenaikan kepada saraan
itu yang peserta itu sepatutnya berhak menerima, jika
dia tidak dimasukkan ke dalam Program;

_(f) jika peserta itu tidak bekerja sebelum dimasukkan ke_
dalam Program, memberikan pembayaran kepada peserta
itu bagi maksud memenuhi perbelanjaan sara hidup yang
munasabah peserta itu termasuk, jika sesuai, perbelanjaan
sara hidup keluarga peserta itu dan memberikan, sama ada
secara langsung atau tidak langsung, bantuan kewangan
lain yang munasabah;

_(g) memberikan pembayaran kepada peserta itu bagi maksud_
memenuhi kos yang berkaitan dengan penempatan
semula;

_(h) memberikan bantuan kepada peserta itu dalam mendapatkan_
pekerjaan dan akses kepada pendidikan;

_(i) memberikan bantuan lain kepada peserta itu dengan tujuan_
untuk memastikan bahawa peserta menjadi dapat menyara
diri; dan

_(j) apa-apa tindakan lain sebagaimana yang didapati perlu_
oleh Ketua Pengarah.

(3) Walau apa pun mana-mana undang-undang bertulis yang
berlawanan, tiada penempatan semula mana-mana peserta boleh
dibuat oleh Ketua Pengarah di bawah perenggan (2)(b)—
_(a) ke Negeri Sabah dari mana-mana tempat di luar Negeri_
Sabah; dan

_(b) ke Negeri Sarawak dari mana-mana tempat di luar Negeri_
Sarawak.

(4) Jika Ketua Pengarah membuat permintaan kepada manamana orang, yang mempunyai kuasa atau kewajipan di bawah
mana-mana undang-undang bertulis lain untuk mengeluarkan sijil
kelahiran, kad pengenalan, sijil perkahwinan atau apa-apa dokumen
lain yang berhubungan dengan identiti seseorang peserta, untuk
mengeluarkan suatu dokumen baru yang perlu untuk membolehkan
peserta itu mewujudkan suatu identiti baru, orang itu hendaklah
mematuhi permintaan itu.


-----

_Perlindungan Saksi_ 13

(5) Ketua Pengarah tidak boleh memohon bagi apa-apa dokumen
untuk membolehkan seseorang peserta mewujudkan suatu identiti
baru di bawah perenggan (2)(c) melainkan jika dia telah mendapat
keizinan bertulis peserta itu.

(6) Ketua Pengarah boleh membenarkan pegawainya menggunakan
nama samaran dalam menjalankan kewajipan mereka berhubung
dengan Program dan untuk membawa dokumen yang menyokong
nama samaran itu.

Bahagian III

HAK, OBLIGASI, KETIDAKDEDAHAN DAN PENAMATAN

**Menguruskan hak dan obligasi yang belum selesai peserta**

**14.** (1) Jika seseorang peserta mempunyai apa-apa hak atau
obligasi yang belum selesai atau adalah tertakluk kepada apa-apa
sekatan, Ketua Pengarah hendaklah mengambil apa-apa langkah
yang semunasabahnya boleh dilaksanakan untuk memastikan
bahawa—

_(a) hak atau obligasi itu diuruskan mengikut undang-undang_
yang berkaitan; atau

_(b) peserta itu mematuhi sekatan itu._

(2) Tindakan di bawah subseksyen (1) boleh termasuk—

_(a) memberikan perlindungan untuk peserta semasa peserta_
itu hadir di mahkamah; atau

_(b) memberitahu pihak atau yang mungkin menjadi pihak_
kepada apa-apa prosiding undang-undang bahawa Ketua
Pengarah akan menerima proses yang dikeluarkan oleh
mahkamah atau tribunal bagi pihak peserta itu, dan
Ketua Pengarah boleh melantik mana-mana pegawai
bagi maksud itu.

(3) Jika Ketua Pengarah berpuas hati bahawa peserta yang
telah diberikan suatu identiti baru di bawah Program menggunakan
identiti baru itu untuk—

_(a) mengelak obligasi yang dilakukan sebelum identiti baru_
itu diberikan; atau


-----

14 _Rang Undang-Undang_

_(b) mengelak daripada mematuhi sekatan yang dikenakan_
sebelum identiti baru itu diberikan,

Ketua Pengarah hendaklah memberikan notis secara bertulis
kepada peserta itu.

(4) Notis di bawah subseksyen (3) hendaklah menyatakan
bahawa, melainkan jika peserta itu memuaskan hati Ketua Pengarah
bahawa obligasi itu akan diuruskan mengikut undang-undang yang
berkaitan atau sekatan itu akan dipatuhi, Ketua Pengarah hendaklah
mengambil apa-apa tindakan sebagaimana yang semunasabahnya
didapatinya perlu untuk memastikan bahawa obligasi itu diuruskan
mengikut undang-undang atau sekatan itu dipatuhi.

(5) Tindakan yang diambil di bawah subseksyen (4) boleh
termasuk memaklumkan mana-mana orang yang sedang menuntut
untuk menguatkuasakan hak terhadap peserta itu butir-butir mengenai
apa-apa harta, sama ada tanah atau sendiri, yang dipunyai oleh
peserta itu di bawah identiti asalnya.

**Ketidakdedahan identiti asal peserta**

**15.** (1) Walau apa pun mana-mana undang-undang bertulis yang
berlawanan, jika seseorang peserta yang telah diberikan suatu
identiti baru di bawah Program dikehendaki oleh atau di bawah
suatu undang-undang untuk mendedahkan identiti asalnya bagi
suatu maksud tertentu, dia tidak boleh mendedahkan identiti
asalnya bagi maksud itu melainkan jika Ketua Pengarah telah
memberikan perintah bertulis kepada peserta itu untuk berbuat
demikian.

(2) Jika seseorang peserta tidak diberikan suatu perintah di bawah
subseksyen (1) untuk mendedahkan identiti asalnya, adalah menjadi
sah bagi peserta itu, dalam apa-apa prosiding atau bagi apa-apa
maksud, di bawah mana-mana undang-undang, untuk menuntut
bahawa identiti barunya adalah satu-satunya identitinya.

(3) Bagi maksud seksyen ini, “peserta” termasuklah seseorang
yang telah diberikan suatu identiti baru di bawah Program dan
bukan lagi peserta.


-----

_Perlindungan Saksi_ 15

**Penamatan perlindungan dan bantuan**

**16.** (1) Ketua Pengarah boleh mengesyorkan kepada Peguam
Negara bahawa perlindungan dan bantuan yang diberikan kepada
seseorang peserta di bawah Program ditamatkan oleh Peguam
Negara, jika—

_(a) peserta itu telah memberikan maklumat yang diketahuinya_
adalah palsu atau mengelirukan;

_(b) kelakuan atau kelakuan yang mengugut peserta itu_
adalah, pada pendapat Ketua Pengarah, berkemungkinan
menjejaskan integriti Program;

_(c) hal keadaan yang menimbulkan keperluan bagi perlindungan_
dan bantuan bagi peserta itu tidak lagi wujud; atau

_(d) pada pendapat Ketua Pengarah, tiada justifikasi yang_
munasabah bagi peserta itu terus berada dalam
Program.

(2) Peguam Negara hendaklah apabila menerima syor di
bawah subseksyen (1) memutuskan sama ada untuk menamatkan
perlindungan dan bantuan yang diberikan kepada peserta itu di
bawah Program atau tidak.

(3) Peguam Negara hendaklah memberikan kepada seseorang
peserta suatu peluang untuk didengar sebelum membuat keputusannya
di bawah subseksyen (2).

(4) Peruntukan subseksyen (3) tidak terpakai jika Peguam
Negara tidak mengetahui di mana peserta itu berada.

(5) Jika seseorang peserta telah diberikan peluang untuk
didengar dan peserta itu tidak membuat apa-apa representasi,
Peguam Negara hendaklah terus membuat keputusan atas syor
yang dikemukakan.

(6) Walau apa pun subseksyen (1), seseorang peserta boleh
membuat permintaan secara bertulis kepada Ketua Pengarah supaya
perlindungan dan bantuan yang diberikan di bawah Program
ditamatkan oleh Peguam Negara.

(7) Apabila menerima permintaan di bawah subseksyen (6),
Ketua Pengarah hendaklah membuat syor kepada Peguam Negara
untuk keputusannya.


-----

16 _Rang Undang-Undang_

(8) Jika seseorang peserta terkilan dengan keputusan Peguam
Negara di bawah subseksyen (2) atau (7), dia boleh merayu secara
bertulis kepada Menteri dalam masa empat belas hari dari tarikh
penerimaan keputusan itu.

(9) Jika suatu rayuan dibuat di bawah subseksyen (2) atau
(7)—

_(a) Peguam Negara hendaklah mengemukakan alasan_
keputusannya berserta syor Ketua Pengarah di bawah
subseksyen (1) atau (7) kepada Menteri; dan

_(b) seseorang peserta hendaklah terus berada dalam Program_
sehingga suatu keputusan mengenai rayuan itu dibuat
oleh Menteri.

(10) Menteri hendaklah, apabila menerima suatu rayuan
di bawah subseksyen (8), membuat keputusan atas rayuan itu.

(11) Apabila perlindungan dan bantuan yang diberikan di bawah
Program kepada seseorang peserta ditamatkan, Ketua Pengarah
boleh jika suai manfaat dan perlu—

_(a) memberitahu peserta itu mengenai penamatan itu; dan_

_(b) memberitahu perkhidmatan awam atau pihak berkuasa_
awam yang berkaitan mengenai penamatan itu.

Bahagian Iv

AM

**Obligasi kerahsiaan**

**17.** (1) Kecuali sebagaimana yang diperuntukkan dalam Akta
ini, Ketua Pengarah atau mana-mana pegawainya, sama ada dalam
tempoh pemegangan jawatannya atau tempoh penggajiannya atau
selepas itu, dan mana-mana orang lain yang melalui apa-apa cara
mempunyai akses kepada apa-apa maklumat atau dokumen yang
berhubungan dengan hal ehwal Program, tidak boleh memberikan
atau selainnya mendedahkan maklumat atau dokumen itu kepada
mana-mana orang.


-----

_Perlindungan Saksi_ 17

(2) Mana-mana orang yang melanggar subseksyen (1) melakukan
suatu kesalahan dan hendaklah, apabila disabitkan, dihukum dengan
pemenjaraan selama tempoh tidak melebihi dua puluh tahun.

**Ketua Pengarah tidak dikehendaki untuk mendedahkan**
**maklumat**

**18. (1) Tertakluk kepada seksyen 12 dan subseksyen (2), Ketua**
Pengarah atau mana-mana pegawainya tidak dikehendaki—

_(a) untuk mengemukakan dalam mana-mana prosiding dalam_
mahkamah, tribunal, Suruhanjaya atau siasatan, apa-apa
dokumen yang telah berada dalam jagaan atau kawalan
Ketua Pengarah atau pegawainya; atau

_(b) untuk menzahirkan atau menyampaikan kepada suatu badan_
apa-apa perkara atau benda yang telah sampai ke perhatian
Ketua Pengarah atau mana-mana pegawainya,

dalam pelaksanaan fungsi dan kewajipan mereka di bawah Akta
ini, kecuali jika perlu berbuat demikian bagi menjalankan maksud
Akta ini.

(2) Jika perlu bagi pemutusan apa-apa prosiding undangundang bahawa Hakim atau Majistret yang menjalankan prosiding
itu dimaklumkan mengenai tempat dan hal keadaan seseorang
peserta, seseorang yang disebut dalam subseksyen (1) hendaklah
mendedahkan maklumat yang berkaitan itu kepada Hakim atau
Majistret dalam kamar, tetapi orang itu tidak boleh mendedahkan
maklumat itu jika mana-mana orang selain Hakim atau Majistret
hadir.

(3) Hakim atau Majistret tidak boleh mendedahkan apa-apa
maklumat yang didedahkan kepada Hakim atau Majistret di bawah
subseksyen (2) selain mengikut Akta ini.

**Kehendak jika peserta menjadi saksi dalam prosiding**
**jenayah**

**19.** Jika seseorang peserta atau bekas peserta yang diberikan
suatu identiti baru di bawah Program akan menjadi saksi dalam
suatu prosiding jenayah di bawah identiti baru, peserta itu atau


-----

18 _Rang Undang-Undang_

bekas peserta itu, mengikut mana-mana yang berkenaan, hendaklah
memberitahu Ketua Pengarah bahawa dia akan menjadi saksi
dalam prosiding itu.

**Identiti peserta tidak boleh didedahkan dalam prosiding**
**mahkamah**

**20.** (1) Jika dalam mana-mana prosiding dalam mahkamah, tribunal,
Suruhanjaya atau siasatan, identiti seseorang peserta menjadi
isu atau mungkin didedahkan, mahkamah, tribunal, Suruhanjaya
atau siasatan itu hendaklah, melainkan jika mahkamah, tribunal,
Suruhanjaya atau siasatan itu mendapati bahawa kepentingan
keadilan menghendaki selainnya—

_(a) menjalankan bahagian prosiding itu yang berkaitan dengan_
identiti peserta itu secara tertutup; dan

_(b) membuat apa-apa perintah yang berhubungan dengan_
penyekatan penerbitan keterangan yang diberikan di
hadapan mahkamah, tribunal, Suruhanjaya atau siasatan itu
sebagaimana yang, pada pendapatnya, akan memastikan
bahawa identiti peserta itu tidak didedahkan.

(2) Mana-mana orang yang melanggar perenggan (1)(b)
melakukan suatu kesalahan dan boleh, apabila disabitkan, didenda
tidak melebihi lima puluh ribu ringgit atau dipenjarakan selama
tempoh tidak melebihi sepuluh tahun atau kedua-duanya.

**Pembayaran di bawah Program tidak boleh dirampas**

**21.** Walau apa pun mana-mana undang-undang bertulis yang
berlawanan, apa-apa pembayaran yang dibuat kepada seseorang
peserta di bawah Program tidak boleh dirampas, dilucuthakkan
atau dibekukan dan tidak boleh digunakan bagi apa-apa maksud
lain kecuali sebagaimana yang diperuntukkan di bawah Akta
ini.

**Perkiraan khas**

**22.** Tiada apa-apa jua dalam Akta ini boleh menghalang Ketua
Pengarah daripada membuat perkiraan khas dengan seseorang
yang di bawahnya seseorang peserta boleh mendapat faedah di
bawah suatu kontrak atau perkiraan tanpa mendedahkan identiti
asal peserta itu.


-----

_Perlindungan Saksi_ 19

**Pengecualian semakan kehakiman**

**23.** (1) Tiada semakan kehakiman boleh dibuat dalam manamana mahkamah mengenai apa-apa perbuatan yang dilakukan
atau apa-apa keputusan yang dibuat oleh Menteri, Peguam Negara
atau Ketua Pengarah di bawah Akta ini.

(2) Dalam seksyen ini, “semakan kehakiman” termasuklah
prosiding yang dimulakan dengan cara—

_(a) permohonan bagi apa-apa perintah prerogatif bagi mandamus,_
larangan dan _certiorari;_

_(b) permohonan bagi suatu perisytiharan atau injunksi;_

_(c) apa-apa writ_ _habeas corpus; atau_

_(d) apa-apa guaman atau tindakan lain yang berhubungan_
dengan atau berbangkit daripada apa-apa pembuatan yang
dilakukan atau apa-apa keputusan yang dibuat menurut
apa-apa kuasa yang diberikan kepada Menteri, Peguam
Negara atau Ketua Pengarah oleh mana-mana peruntukan
Akta ini.

**Perlindungan terhadap guaman**

**24.** Suatu tindakan tidak boleh diambil dan pendakwaan tidak
boleh dibawa, dimulakan atau dikekalkan terhadap mana-mana orang
dalam mana-mana mahkamah bagi apa-apa jua yang dilakukan
atau ditinggalkan daripada dilakukan di bawah Akta ini—

_(a) dengan suci hati;_

_(b) dengan kepercayaan yang munasabah bahawa ia adalah perlu_
bagi maksud yang diniatkan untuk dicapai dengannya;
atau

_(c) untuk melaksanakan peruntukan Akta ini._

**Pemulaan pendakwaan**

**25.** Tiada pendakwaan berkenaan dengan apa-apa kesalahan
di bawah Akta ini boleh dimulakan kecuali oleh atau dengan
keizinan bertulis Pendakwa Raya.


-----

20 _Rang Undang-Undang_

**Kesalahan**

**26.** (1) Kecuali sebagaimana yang diperuntukkan dalam Akta
ini, tiada seorang pun boleh mendedahkan apa-apa maklumat—

_(a) tentang identiti atau tempat seseorang saksi, peserta atau_
bekas peserta; atau

_(b) yang menjejaskan keselamatan saksi, peserta atau bekas_
peserta itu.

(2) Seseorang yang menjadi peserta atau pernah menjadi
peserta, atau seseorang saksi yang telah dipertimbangkan untuk
disyorkan bagi pemasukan ke dalam Program, tidak boleh
mendedahkan—

_(a) hakikat bahawa dia ialah peserta atau pernah menjadi_
peserta atau telah dipertimbangkan untuk disyorkan bagi
pemasukan ke dalam Program;

_(b) maklumat mengenai cara Program dikendalikan; atau_

_(c) maklumat tentang mana-mana pegawai yang terlibat atau_
pernah terlibat dalam Program,

melainkan jika orang itu telah dibenarkan secara bertulis oleh
Ketua Pengarah untuk membuat pendedahan sedemikian.

(3) Mana-mana orang yang melanggar—

_(a) perenggan (1)(a) atau_ _(b) melakukan suatu kesalahan_
dan hendaklah, apabila disabitkan, dihukum dengan
pemenjaraan selama tempoh tidak melebihi dua puluh
tahun; atau

_(b) perenggan (2)(a), (b) atau (c) melakukan suatu kesalahan_
dan hendaklah, apabila disabitkan, dihukum dengan
pemenjaraan selama tempoh tidak melebihi sepuluh
tahun.

**Pensubahatan dan percubaan**

**27. Mana-mana orang yang bersubahat atau cuba melakukan**
apa-apa kesalahan yang boleh dihukum di bawah Akta ini boleh
dihukum dengan hukuman yang diperuntukkan bagi kesalahan
itu.


-----

_Perlindungan Saksi_ 21

**Kuasa pegawai polis tidak dikurangkan**

**28.** Tiada apa-apa jua yang terkandung dalam Akta ini boleh
mengurangkan kuasa pegawai polis untuk memberikan perlindungan
dan bantuan kepada seseorang saksi di bawah Akta Polis 1967

[Akta 344].

**Laporan kepada Menteri**

**29.** (1) Ketua Pengarah hendaklah, tidak lewat daripada 31 Mac
tahun yang berikutnya, mengemukakan suatu laporan tahunan
yang berhubungan dengan pengendalian am, pelaksanaan dan
keberkesanan Program kepada Menteri.

(2) Ketua Pengarah boleh, bilamana didapatinya perlu untuk
berbuat demikian, mengemukakan laporan khas kepada Menteri
mengenai apa-apa perkara berhubung dengan Program.

**Peraturan-peraturan**

**30.** Menteri boleh membuat apa-apa peraturan-peraturan yang
suai manfaat atau perlu bagi melaksanakan maksud Akta ini.

HURAIAN

Rang Undang-Undang ini bertujuan untuk mewujudkan suatu program bagi
perlindungan saksi dan bagi perkara-perkara yang berkaitan dengannya.

2. Bahagian I Rang Undang-Undang mengandungi perkara permulaan.

_Fasal 1 mengandungi tajuk ringkas dan kuasa Menteri untuk menetapkan_
tarikh permulaan kuat kuasa Akta yang dicadangkan.

_Fasal 2 mengandungi takrif ungkapan tertentu yang digunakan dalam Akta_
yang dicadangkan.

3. Bahagian II Rang Undang-Undang mengandungi peruntukan yang berhubungan
dengan pewujudan Program Perlindungan Saksi.

_Fasal 3 mengadakan peruntukan bagi pewujudan Program Perlindungan_
Saksi dan _fasal 4 memperkatakan pelantikan Ketua Pengarah dan pegawai_
lain Program.


-----

22 _Rang Undang-Undang_

_Fasal 5 memperkatakan fungsi Ketua Pengarah._

_Fasal 6 bertujuan untuk mengenakan kewajipan ke atas seseorang untuk_
memberikan bantuan kepada Ketua Pengarah dalam melaksanakan fungsinya
di bawah Akta yang dicadangkan.

_Fasal 7 bertujuan untuk membenarkan seseorang saksi untuk memohon_
supaya dimasukkan ke dalam Program dan fasal 8 bertujuan untuk menghendaki
seseorang saksi mendedahkan perkara tertentu apabila memohon untuk
dimasukkan ke dalam Program.

_Fasal 9 memperkatakan faktor yang hendaklah dipertimbangkan oleh Ketua_
Pengarah sebelum mengesyorkan supaya seseorang saksi dimasukkan ke dalam
Program di bawah _fasal 10 kepada Peguam Negara._

_Fasal 11 mengadakan peruntukan mengenai pelantikan Pendaftar yang_
hendaklah menyimpan dan menyenggarakan Daftar Peserta.

_Fasal 12 bertujuan untuk menghalang akses kepada Daftar oleh orang yang_
tidak diberikan kebenaran.

_Fasal 13 menyatakan tindakan yang hendaklah diambil oleh Ketua Pengarah_
apabila seseorang saksi dimasukkan ke dalam Program.

4. Bahagian III Rang Undang-Undang memperkatakan hak dan obligasi
seseorang peserta.

_Fasal 14 memperkatakan hak dan obligasi yang belum selesai seseorang_
peserta.

_Fasal 15 mengadakan peruntukan mengenai ketidakdedahan identiti asal_
seseorang peserta.

_Fasal 16 mengadakan peruntukan mengenai penamatan perlindungan dan_
bantuan kepada seseorang peserta.

5. Bahagian IV Rang Undang-Undang mengandungi peruntukan am.

_Fasal 17 bertujuan untuk mengenakan obligasi kerahsiaan._

_Fasal 18 memperuntukkan bahawa Ketua Pengarah dan pegawainya tidaklah_
dikehendaki untuk mendedahkan maklumat yang didapatinya dalam melaksanakan
fungsi dan kewajipan mereka di bawah Akta yang dicadangkan.

_Fasal 19 memperkatakan seseorang peserta yang menjadi saksi dalam suatu_
prosiding jenayah.

_Fasal 20 bertujuan untuk melarang pendedahan identiti seseorang peserta_
dalam posiding mahkamah.

_Fasal 21_ bertujuan untuk melarang perampasan apa-apa pembayaran yang
dibuat kepada seseorang peserta di bawah Program.


-----

_Perlindungan Saksi_ 23

_Fasal 22 bertujuan untuk membenarkan Ketua Pengarah membuat perkiraan_
khas dengan mana-mana orang yang di bawahnya seseorang peserta boleh
mendapat faedah.

_Fasal 23 bertujuan untuk mengecualikan apa-apa semakan kehakiman oleh_
mahkamah mengenai apa-apa perbuatan yang dilakukan atau keputusan yang
dibuat oleh Menteri, Peguam Negara atau Ketua Pengarah.

_Fasal 24 bertujuan untuk memberikan perlindungan kepada pegawai secara_
peribadi terhadap apa-apa prosiding undang-undang yang berbangkit daripada
pelaksanaan kewajipan mereka.

_Fasal 25 memperkatakan pemulaan pendakwaan di bawah Akta yang_
dicadangkan.

_Fasal 26_ dan 27 mengadakan peruntukan bagi kesalahan di bawah Akta
yang dicadangkan.

_Fasal 28 memperuntukkan bahawa tiada apa-apa jua dalam Akta yang_
dicadangkan boleh mengurangkan kuasa seseorang pegawai polis untuk
memberikan perlindungan kepada seseorang saksi di bawah Akta Polis 1967
(“Akta 344”).

_Fasal 29 mengadakan peruntukan mengenai pengemukaan laporan oleh_
Ketua Pengarah kepada Menteri.

_Fasal 30 bertujuan untuk memberi Menteri kuasa untuk membuat peraturan-_
peraturan bagi maksud Akta yang dicadangkan.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U[2])2296]


-----

