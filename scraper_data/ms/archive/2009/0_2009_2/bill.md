---
Year: 2009
Bill: D.R.14/2009 - Rang Undang-Undang Pasaran Modal dan Perkhidmatan (Pindaan) 2009 (Lulus)
Title: D.R.14/2009 - Rang Undang-Undang Pasaran Modal dan Perkhidmatan (Pindaan) 2009 (Lulus)
Download URL: https://www.parlimen.gov.my/files/billindex/pdf/2009/DR142009.pdf
URL: https://www.parlimen.gov.my/files/billindex/pdf/2009/DR142009.pdf
---
---
Reading:
D.R.14/2009
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Pasaran Modal dan Perkhidmatan (Pindaan)_ 1

**D.R. 14/2009**

RANG UNDANG-UNDANG

_b e r n a m a_

Suatu Akta untuk meminda Akta Pasaran Modal dan Perkhidmatan
2007.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Pasaran Modal dan
Perkhidmatan (Pindaan) 2009.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta, dan Menteri_
boleh menetapkan tarikh yang berlainan bagi permulaan kuat
kuasa—

_(a) peruntukan yang berlainan dalam Akta ini; atau_

_(b) semua peruntukan atau peruntukan yang berlainan dalam_
Akta ini berkenaan dengan kelas atau kategori orang
atau sekuriti yang berlainan.

**Pindaan seksyen 2**

**2. Akta Pasaran Modal dan Perkhidmatan 2007 [Akta 671], yang**
disebut “Akta ibu” dalam Akta ini, dipinda dalam seksyen 2—

_(a) dengan memasukkan selepas takrif “Lesen Wakil_
Perkhidmatan Pasaran Modal” takrif yang berikut:

“Majlis Penasihat Syariah” ertinya Majlis Penasihat
Syariah yang ditubuhkan di bawah seksyen 316a;”;
dan


-----

2 _Rang Undang-Undang_

_(b)_ dengan memasukkan selepas takrif “unit” takrif yang
berikut:

‘ “urusan atau transaksi pasaran modal Islam”
ertinya—

_(a)_ urusan menjalankan mana-mana aktiviti
terkawal;

_(b)_ apa-apa cadangan yang termasuk dalam
subseksyen 212(2);

_(c)_ apa-apa transaksi yang berhubungan dengan
kontrak niaga hadapan; atau

_(d)_ penubuhan, pengendalian atau penyenggaraan
suatu pasaran saham atau pasaran niaga
hadapan,

yang tidak melibatkan apa-apa unsur yang tidak selaras
dengan prinsip Syariah sebagaimana yang ditentukan
oleh Majlis Penasihat Syariah;’.

**Pindaan seksyen 63**

**3.** Subseksyen 63(2) Akta ibu dipinda dengan menggantikan
perkataan “dan menjadi sebahagian daripada Kumpulan Wang
Disatukan Persekutuan” dengan perkataan “Kumpulan Wang
yang ditubuhkan di bawah seksyen 23 Akta Suruhanjaya Sekuriti
1993”.

**Pindaan seksyen 216**

**4.** Subseksyen 216(1) Akta ibu dipinda—

_(a)_ dalam takrif “kawalan”—

(i) dengan menggantikan perkataan “hak mengundi
sebanyak tiga puluh peratus atau lebih” dengan
perkataan “hak mengundi sebanyak lebih daripada
tiga puluh tiga peratus”; dan


-----

_Pasaran Modal dan Perkhidmatan (Pindaan)_ 3

(ii) dengan memasukkan selepas perkataan “dalam
sesuatu syarikat”, perkataan “, walau bagaimana
juapun dijalankan”; dan

_(b) dengan menggantikan takrif “tawaran pengambilalihan”_
dengan takrif yang berikut:

‘ “tawaran pengambilalihan” ertinya sesuatu tawaran
yang dibuat untuk mengambil semua atau sebahagian
syer mengundi atau hak mengundi, atau mana-mana
kelas atau kelas-kelas syer mengundi atau hak mengundi,
dalam suatu syarikat dan termasuklah—

_(a)_ suatu transaksi pengambilalihan atau percantuman
walau bagaimana juapun dijalankan yang
mempunyai kesan atau berpotensi untuk
mempunyai kesan mendapatkan atau mengukuhkan
kawalan dalam syarikat itu;

_(b) suatu tawaran separa sebagaimana yang ditakrifkan_
dalam Kod;

_(c) suatu tawaran pengambilalihan oleh suatu syarikat_
induk bagi syer mengundi atau hak mengundi
dalam subsidiarinya; atau

_(d) suatu perkiraan atau penyusunan semula yang_
melibatkan syer mengundi atau hak mengundi
suatu syarikat tersenarai;’.

**Pindaan seksyen 220**

**5.** Perenggan 220(1)(a) Akta ibu dipinda dengan memasukkan
selepas perkataan “peruntukan” perkataan “Penggal ini,”.

**Pindaan seksyen 222**

**6.** Subseksyen 222(1) Akta ibu dipinda dengan menggantikan
perkataan “termasuk syer yang telah dipegang” dengan perkataan
“tidak termasuk syer yang telah dipegang”.


-----

4 _Rang Undang-Undang_

**Seksyen baru 316a, 316b, 316c, 316d, 316e, 316f, 316g dan**
**316h**

**7.** Akta ibu dipinda dengan memasukkan selepas seksyen 316
seksyen yang berikut:

“Penubuhan Majlis Penasihat Syariah **bagi pasaran modal**
**Islam**

**316a. (1) Suruhanjaya boleh menubuhkan suatu Majlis**
Penasihat Syariah bagi pasaran modal Islam yang hendaklah
menjadi pihak berkuasa bagi penentuan pemakaian prinsip
Syariah bagi maksud urusan atau transaksi pasaran modal
Islam.

(2) Majlis Penasihat Syariah boleh menentukan tatacaranya
sendiri.

**Fungsi Majlis Penasihat Syariah**

**316b.** Majlis Penasihat Syariah hendaklah mempunyai fungsi
yang berikut:

_(a)_ untuk menentukan pemakaian prinsip Syariah mengenai
apa-apa perkara berkaitan dengan urusan atau
transaksi pasaran modal Islam dan mengeluarkan
keputusan apabila dirujukkan kepadanya mengikut
Bahagian ini;

_(b)_ untuk menasihati Suruhanjaya mengenai apa-apa
isu Syariah yang berhubungan dengan urusan atau
transaksi pasaran modal Islam;

_(c)_ untuk memberikan nasihat kepada mana-mana orang
mengenai apa-apa isu Syariah yang berhubungan
dengan urusan atau transaksi pasaran modal Islam;
dan

_(d)_ apa-apa fungsi lain sebagaimana yang ditetapkan oleh
Menteri.

**Pelantikan anggota Majlis Penasihat Syariah**

**316c.** (1) Yang di-Pertuan Agong boleh, atas nasihat Menteri
selepas berunding dengan Suruhanjaya, melantik sebagai
anggota Majlis Penasihat Syariah orang yang mempunyai
kelayakan dalam—

_(a) fiqh muamalah;_


-----

_Pasaran Modal dan Perkhidmatan (Pindaan)_ 5

_(b) jurisprudens Islam;_

_(c) kewangan Islam; atau_

_(d) apa-apa disiplin lain yang berkaitan._

(2) Jika seorang hakim Mahkamah Tinggi, Mahkamah Rayuan
atau Mahkamah Persekutuan, atau seorang hakim Mahkamah
Rayuan Syariah bagi Negeri atau Wilayah Persekutuan hendak
dilantik di bawah subseksyen (1), pelantikan itu tidak boleh
dibuat kecuali—

_(a)_ dalam hal seorang hakim Mahkamah Tinggi,
Mahkamah Rayuan atau Mahkamah Persekutuan,
selepas rundingan dibuat oleh Suruhanjaya dengan
Ketua Hakim Mahkamah Persekutuan; dan

_(b)_ dalam hal seorang hakim Mahkamah Rayuan Syariah
bagi Negeri atau Wilayah Persekutuan, selepas
rundingan dibuat oleh Suruhanjaya dengan Ketua
Hakim Syarie Negeri atau Wilayah Persekutuan itu,
mengikut mana-mana yang berkenaan.

(3) Seseorang anggota Majlis Penasihat Syariah yang dilantik
di bawah subseksyen (1) hendaklah memegang jawatan atas
apa-apa terma dan syarat sebagaimana yang diperuntukkan
dalam surat pelantikan mereka masing-masing, dan adalah
layak untuk dilantik semula.

(4) Anggota Majlis Penasihat Syariah hendaklah dibayar
apa-apa saraan dan elaun sebagaimana yang ditentukan oleh
Suruhanjaya.

**Urus setia Majlis Penasihat Syariah**

**316d.** Suruhanjaya boleh—

_(a)_ menubuhkan urus setia dan apa-apa jawatankuasa lain
yang difikirkannya perlu untuk membantu Majlis
Penasihat Syariah dalam menjalankan fungsinya di
bawah seksyen 316b; dan

_(b)_ melantik seorang pegawai Suruhanjaya atau manamana orang lain untuk menjadi anggota urus setia
atau mana-mana jawatankuasa itu.


-----

_Rang Undang-Undang_

**Nasihat atau keputusan Majlis Penasihat Syariah**

**316e. Mana-mana orang berlesen, bursa saham, bursa niaga**
hadapan, pusat penjelasan, depositari pusat, perbadanan
tersenarai atau mana-mana orang lain boleh—

_(a)_ mendapatkan nasihat; atau

_(b)_ membuat rujukan untuk mendapatkan suatu
keputusan,

Majlis Penasihat Syariah mengenai apa-apa perkara yang
berhubungan dengan urusan atau transaksi pasaran modal
Islam untuk memastikan sama ada urusan atau transaksi
pasaan modal Islam itu tidak melibatkan apa-apa elemen
yang tidak konsisten dengan Syariah.

**Rujukan kepada Majlis Penasihat Syariah bagi keputusan**
**daripada mahkamah atau penimbang tara**

**316f.** (1) Jika dalam mana-mana prosiding di hadapan manamana mahkamah atau penimbang tara mengenai suatu perkara
Syariah berhubung dengan urusan atau transaksi pasaran
modal Islam, mahkamah atau penimbang tara itu, mengikut
mana-mana yang berkenaan, hendaklah—

_(a)_ mengambil kira apa-apa keputusan Majlis Penasihat
Syariah; atau

_(b)_ merujukkan perkara itu kepada Majlis Penasihat
Syariah untuk keputusannya.

(2) Apa-apa permintaan untuk nasihat atau suatu keputusan
Majlis Penasihat Syariah di bawah Akta ini atau mana-mana
undang-undang lain hendaklah dikemukakan kepada urus
setia.

**Kesan keputusan Syariah**

**316g.** Apa-apa keputusan yang dibuat oleh Majlis Penasihat
Syariah di bawah seksyen 316e atau 316f hendaklah
mengikat—

_(a)_ orang berlesen, bursa saham, bursa niaga hadapan,
pusat penjelasan, depositori pusat, perbadanan
tersenarai atau mana-mana orang lain yang disebut
dalam seksyen 316e; dan


-----

_Pasaran Modal dan Perkhidmatan (Pindaan)_ 7

_(b) mahkamah atau penimbang tara yang disebut dalam_
seksyen 316f.

**Keputusan Majlis Penasihat Syariah** **terpakai**

**316h.** (1) Jika keputusan yang diberikan oleh seorang penasihat
Syariah berdaftar kepada seseorang yang terlibat dalam apaapa urusan atau transaksi pasaran modal Islam berbeza dengan
keputusan yang diberikan oleh Majlis Penasihat Syariah,
keputusan Majlis Penasihat Syariah hendaklah terpakai.

(2) Bagi maksud seksyen ini, “penasihat Syariah berdaftar”
ertinya seseorang yang berdaftar di bawah mana-mana garis
panduan yang dikeluarkan oleh Suruhanjaya di bawah seksyen
377.”.

**Seksyen baru 317a**

**8.** Akta ibu dipinda dengan memasukkan selepas seksyen 317
seksyen yang berikut:

“Kelakuan yang dilarang oleh pengarah atau pegawai
**perbadanan tersenarai**

**317a. (1) Seorang pengarah atau pegawai suatu perbadanan**
tersenarai atau mana-mana perbadanan yang berhubungannya
tidak boleh melakukan atau menyebabkan seseorang untuk
melakukan apa-apa jua dengan niat menyebabkan kerugian
salah terhadap perbadanan tersenarai itu atau mana-mana
perbadanan yang berhubungannya tidak kira sama ada kelakuan
itu menyebabkan kerugian salah sebenar.

(2) Seksyen ini adalah tambahan kepada dan tidak
mengurangkan mana-mana undang-undang yang berhubungan
dengan kewajipan atau liabiliti pengarah atau pegawai suatu
perbadanan tersenarai.

(3) Seseorang yang melanggar subseksyen (1) melakukan
suatu kesalahan dan hendaklah, apabila disabitkan, dihukum
dengan pemenjaraan selama tempoh tidak melebihi sepuluh tahun
dan boleh didenda tidak melebihi sepuluh juta ringgit.


-----

8 _Rang Undang-Undang_

(4) Bagi maksud seksyen ini—

“harta” mempunyai erti yang sama sebagaimana
dalam seksyen 138;

“kerugian salah” ertinya kerugian harta dengan cara
yang menyalahi undang-undang yang kepadanya orang
yang kerugian itu berhak di sisi undang-undang;

“pengarah” termasuklah seseorang yang merupakan
seorang pengarah, ketua pegawai eksekutif, ketua pegawai
operasi, ketua pengawal kewangan atau mana-mana
orang lain yang secara terutamanya bertanggungjawab
bagi pengendalian atau pengurusan kewangan sesuatu
syarikat, walau apa jua nama disebut.”.

**Pindaan seksyen 319**

**9. Subseksyen 319(4) Akta ibu dipinda dengan menggantikan**
perkataan “subseksyen (1)” dengan perkataan “subseksyen (3)”.

**Seksyen baru 320a**

**10.** Akta ibu dipinda dengan memasukkan selepas seksyen 320
seksyen yang berikut:

“Penyata kewangan palsu atau mengelirukan perbadanan
**tersenarai**

**320a. (1) Seseorang tidak boleh mempengaruhi, memaksa,**
mengelirukan atau memberi kuasa mana-mana orang yang
terlibat dalam—

_(a) penyediaan penyata kewangan perbadanan tersenarai_
atau mana-mana perbadanan yang berhubungannya;
atau

_(b)_ pelaksanaan audit ke atas penyata kewangan
perbadanan tersenarai atau mana-mana perbadanan
yang berhubungannya,

untuk melakukan apa-apa yang diketahuinya atau semunasabahnya
patut diketahuinya boleh menyebabkan penyata kewangan atau
penyata kewangan teraudit itu menjadi palsu atau mengelirukan
dalam butir butir yang material


-----

_Pasaran Modal dan Perkhidmatan (Pindaan)_ 9

(2) Seseorang yang melanggar subseksyen (1) melakukan
suatu kesalahan dan hendaklah, apabila disabitkan, dihukum
dengan pemenjaraan selama tempoh tidak melebihi sepuluh tahun
dan boleh didenda tidak melebihi sepuluh juta ringgit.”.

**Pindaan seksyen 368**

**11. Subseksyen 368(1) Akta ibu dipinda dengan menggantikan**
perkataan “dan seseorang pemegang Lesen Perkhidmatan
Pasaran Modal” dengan perkataan “, seseorang pemegang Lesen
Perkhidmatan Pasaran Modal atau perbadanan tersenarai atau
mana-mana perbadanan yang berhubungannya”.

**Pindaan seksyen 371**

**12.** Seksyen 371 Akta ibu dipinda—

_(a) dengan menggantikan perkataan “apa-apa rekod atau akaun_
yang dikehendaki disimpan atau disenggarakan di bawah
Akta ini” dengan perkataan “apa-apa buku, rekod atau
akaun yang dikehendaki disimpan atau disenggarakan
di bawah undang-undang sekuriti, mana-mana garis
panduan yang dikeluarkan di bawah undang-undang
sekuriti”; dan

_(b)_ dengan menggantikan perkataan “mana-mana kuasa
di bawah Akta ini” dengan perkataan “mana-mana kuasa
di bawah undang-undang sekuriti”.

HURAIAN

Rang Undang-Undang ini bertujuan untuk meminda Akta Pasaran Modal
dan Perkhidmatan 2007 (“Akta 671”). Pindaan yang dicadangkan bertujuan
untuk mengadakan peruntukan bagi penubuhan Majlis Penasihat Syariah bagi
pasaran modal Islam, untuk meningkatkan standard tadbir urus korporat bagi
pengarah dan pegawai perbadanan tersenarai, untuk meminda peruntukan yang
berhubungan dengan pengambilalihan dan percantuman dan bagi perkara-perkara
bersampingan yang lain.


-----

10 _Rang Undang-Undang_

2. _Fasal 1 mengadakan peruntukan bagi tajuk ringkas dan peruntukan bagi_
permulaan kuat kuasa Rang Undang-Undang.

3. _Fasal 2 bertujuan untuk meminda seksyen 2 Akta 671 untuk memasukkan_
takrif “Majlis Penasihat Syariah” dan “urusan atau transaksi pasaran modal
Islam” selaras dengan penubuhan Majlis Penasihat Syariah bagi pasaran modal
Islam.

4. _Fasal 3_ bertujuan untuk meminda subseksyen 63(2) Akta 671 berbangkit
daripada pindaan yang dibuat kepada seksyen 23 Akta Suruhanjaya Sekuriti
1993 [Akta 498] yang berhubungan dengan penubuhan suatu Kumpulan Wang.
Dengan pindaan yang dicadangkan, fi lesen hendaklah dibayar ke dalam
Kumpulan Wang untuk membolehkan Suruhanjaya melaksanakan fungsi-fungsi
tambahan pengawalseliaan yang termasuk mengadakan pemantauan yang bebas
ke atas juruaudit entiti berkepentingan awam.

5. _Fasal 4_ bertujuan untuk meminda subseksyen 216(1) Akta 671 untuk
meminda takrif “kawalan” dan “tawaran pengambilalihan” yang sedia ada.

Takrif “kawalan” dipinda supaya selaras dengan seksyen 33 Akta 498 untuk
mengekalkan ambang kawalan semasa pada takat lebih daripada tiga puluh
tiga peratus syer mengundi atau hak mengundi. Takrif itu juga dipinda untuk
menjelaskan bahawa apa-apa kawalan walau bagaimana juapun dijalankan akan
dikawal selia di bawah peruntukan-peruntukan yang berkaitan Akta 671.

Takrif “tawaran pengambilalihan” digantikan bagi maksud menjelaskan
keadaan-keadaan yang akan menyebabkan suatu tawaran pengambilalihan dikawal
selia oleh Kod. Pengawalseliaan tawaran itu adalah perlu bagi memastikan
pemegang syer dilayan dengan saksama dan kepentingan pemegang syer minoriti
dilindungi dalam pelbagai hal keadaan yang dalamnya pengambilalihan dan
percantuman dijalankan.

6. _Fasal 5_ bertujuan untuk meminda perenggan 220(1)(a) Akta 671 untuk
menjelaskan bahawa Suruhanjaya boleh mengarahkan mana-mana orang yang
mungkir untuk mematuhi mana-mana peruntukan Penggal 2 Bahagian VI Akta
671.

7. _Fasal 6 bertujuan untuk meminda subseksyen 222(1) Akta 671 berhubung_
dengan pengambilan paksa syer dalam sesuatu syarikat oleh pembuat tawaran.
Subseksyen 222(1) yang sedia ada tidak menggambarkan dasar semasa tentang
ambang bagi pengambilan paksa yang ketika ini diperuntukkan di bawah
subseksyen 34(1) Akta 498. Subsekyen 34(1) Akta 498 memperuntukkan bahawa
ambang sembilan puluh peratus itu tidak termasuk syer yang dipegang oleh
pembuat tawaran atau orang yang bertindak bersama-sama. Justeru, pindaan
kepada subseksyen 222(1) bertujuan untuk mengekalkan pengiraan yang serupa
bagi ambang pengambilan paksa sebagaimana yang diperuntukkan pada masa
ini dalam subseksyen 34(1) Akta 498.

8. _Fasal 7_ bertujuan untuk memasukkan seksyen baru 316a, 316b, 316c,
316d, 316e, 316f, 316g dan 316h ke dalam Akta 671 untuk menubuhkan
Majlis Penasihat Syariah bagi pasaran modal Islam dan menyatakan fungsi
dan kuasanya. Penubuhan itu adalah selaras dengan aspirasi Kerajaan untuk


-----

_Pasaran Modal dan Perkhidmatan (Pindaan)_ 11

meletakkan Malaysia sebagai hab antarabangsa bagi kewangan Islam. Peruntukanperuntukan ini akan meletakkan Majlis Penasihat Syariah bagi pasaran modal
Islam di atas landasan statutori yang kukuh bagi memastikan Majlis Penasihat
Syariah bagi pasaran modal Islam terus memainkan peranan yang penting
dalam pembangunan pasaran modal Islam.

9. _Fasal 8 bertujuan untuk memasukkan seksyen baru 317a untuk memberi_
Suruhanjaya kuasa untuk mengambil tindakan terhadap pengarah atau pegawai
perbadanan tersenarai yang menyebabkan kerugian salah kepada perbadanan
tersenarai atau mana-mana perbadanan yang berhubungan yang membawa
kemudaratan kepada para pemegang syer perbadanan tersenarai itu dan bertujuan
untuk mengelakkan aset perbadanan tersenarai daripada dilesapkan secara salah
oleh pihak yang menguruskan hal ehwal perbadanan tersenarai itu.

10. _Fasal 9 bertujuan untuk meminda subseksyen 319(4) Akta 671 untuk_
meminda rujukan silang daripada subseksyen 319(1) kepada subseksyen 319(3)
Akta 671 untuk memastikan sesuatu perbadanan tersenarai memegang simpan
rekod perakaunan yang disebut dalam subseksyen 319(3) bagi tempoh tujuh
tahun.

11. _Fasal 10 bertujuan untuk memasukkan seksyen baru 320a ke dalam Akta_
671 untuk melarang mana-mana orang daripada mempengaruhi, memaksa,
mengelirukan atau memberi kuasa mana-mana orang yang terlibat dalam
penyediaan atau dalam audit penyata kewangan perbadanan tersenarai atau
mana-mana perbadanan yang berhubungannya untuk menyebabkan penyata
kewangan atau penyata kewangan teraudit itu menjadi salah atau mengelirukan.
Seksyen baru ini bertujuan untuk memastikan bahawa penyata kewangan
perbadanan tersenarai adalah sumber maklumat yang boleh dipercayai kepada
pelabur.

12. _Fasal 11 bertujuan untuk meminda subseksyen 368(1) Akta 671 untuk_
memperluas pemakaian peruntukan itu supaya meliputi rekod perakaunan
perbadanan tersenarai dan perbadanan yang berhubungannya. Pindaan ini
bertujuan untuk melarang pemalsuan rekod perakaunan perbadanan tersenarai
dan perbadanan yang berhubungannya.

13. _Fasal 12 bertujuan untuk meminda seksyen 371 Akta 671 bagi membolehkan_
Suruhanjaya mengambil tindakan terhadap orang yang memusnahkan,
menyembunyikan, mencacatkan atau mengubah rekod perakaunan perbadanan
tersenarai atau perbadanan yang berhubungannya.

_IMPLIKASI KEWANGAN_

Rang Undang-Undang ini tidak melibatkan Kerajaan dalam apa-apa perbelanjaan
wang tambahan.

[PN(U[2])2697]


-----

