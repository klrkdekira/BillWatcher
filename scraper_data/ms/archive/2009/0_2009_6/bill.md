---
Year: 2009
Bill: D.R.26/2009 - Rang Undang-Undang Yayasan Labuan 2009 (Lulus)
Title: D.R.26/2009 - Rang Undang-Undang Yayasan Labuan 2009 (Lulus)
Download URL: https://www.parlimen.gov.my/files/billindex/pdf/2009/DR262009.pdf
URL: https://www.parlimen.gov.my/files/billindex/pdf/2009/DR262009.pdf
---
---
Reading:
D.R.26/2009
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Yayasan Labuan_

**D.R. 26/2009**

RANG UNDANG-UNDANG YAYASAN LABUAN 2009

SUSUNAN FASAL

Bahagian I

PERMULAAN

Fasal

1. Tajuk ringkas dan permulaan kuat kuasa

2. Tafsiran

Bahagian II

PENTADBIRAN AKTA

3. Pentadbiran Akta

Bahagian III

PENUBUHAN YAYASAN LABUAN

4. Penubuhan yayasan Labuan

5. Pengasas yayasan Labuan

6. Benefisiari di bawah yayasan Labuan

7. Maksud dan matlamat yayasan Labuan

8. Piagam yayasan Labuan

9. Pindaan piagam

10. Artikel yayasan Labuan

11. Harta yayasan Labuan

12. Kuasa dan obligasi pengasas

Bahagian IV

PENDAFTARAN YAYASAN LABUAN

13. Nama yayasan Labuan

14. Pendaftaran

15. Perakuan pendaftaran


-----

_Rang Undang-Undang_

Fasal

16. Daftar yayasan Labuan

17. Perubahan butiran

18. Pertukaran nama

19. Hak dan obligasi yayasan Labuan tidak terjejas oleh pertukaran nama

20. Pemotongan

21. Kesan pemotongan

22. Kemasukan semula ke dalam daftar

23. Pendomisilan semula di Labuan

24. Pendomisilan semula di negara lain

Bahagian V

MAJLIS, PEGAWAI DAN SETIAUSAHA

_Majlis_

25. Pelantikan majlis

26. Mesyuarat majlis

27. Kehilangan kelayakan anggota majlis

28. Pemberhentian anggota majlis

29. Pelantikan orang yang menyelia

30. Pelantikan anggota majlis oleh Mahkamah

31. Kuasa majlis

32. Hak majlis

33. Kewajipan majlis

34. Sebutan mengenai majlis terpakai bagi anggota majlis yang bertindak
bersesama dan berasingan

_Pegawai_

35. Pelantikan pegawai

36. Mesyuarat pegawai

37. Kehilangan kelayakan pegawai

38. Kewajipan pegawai

39. Pemberhentian pegawai

40. Saraan pegawai

_Setiausaha_

41. Setiausaha

42. Pemberhentian setiausaha

43. Dokumen hendaklah difailkan melalui setiausaha


-----

_Yayasan Labuan_ 3

Fasal

_Pejabat berdaftar_

44. Pejabat berdaftar

45. Dokumen hendaklah disimpan di pejabat berdaftar

46. Bentuk rekod yayasan Labuan

47. Terjemahan dokumen dan surat cara

48. Pemeriksaan dan pengemukaan dokumen yang disimpan oleh yayasan
Labuan

49. Pemeriksaan dan pengemukaan dokumen yang disimpan oleh Lembaga

Bahagian VI

KEUPAYAAN YAYASAN LABUAN

50. Keupayaan dan kuasa

51. Pengesahan perbuatan yang dilakukan melampaui keupayaan

52. Kuasa pegawai mengikat yayasan Labuan

53. Penyempurnaan kontrak, dokumen oleh yayasan Labuan

54. Penzahiran kepentingan

55. Liabiliti anggota majlis, orang yang menyelia, pegawai dan setiausaha

56. Mahkamah boleh memberi relief

57. Wang atau harta lain daripada aktiviti yang menyalahi undangundang

58. Pelupusan secara fraud

59. Akaun hendaklah disimpan

60. Audit yayasan Labuan

61. Tidak boleh berkuat kuasanya tuntutan atau penghakiman luar
negara

Bahagian VII

BENEFISIARI

62. Hak benefisiari bagi maklumat berkaitan dengan kepentingannya

63. Hak benefisiari bagi kerahsiaan

64. Mahkamah boleh memerintahkan maklumat diberikan kepada
benefisiari

65. Pembahagian harta kepada benefisiari

66. Pewakilan kuasa untuk memberi kuasa pembahagian kepada benefisiari
oleh pegawai


-----

_Rang Undang-Undang_

Bahagian VIII

PEMBUBARAN

Fasal

67. Pembubaran

68. Kuasa Mahkamah untuk memerintahkan pembubaran

69. Pembahagian harta

Bahagian IX

PERUNTUKAN AM

70. Fi

71. Kerahsiaan

72. Hak untuk mendapatkan maklumat

73. Sulit

74. Pendakwaan

75. Kesalahan yang berhubungan dengan dokumen yayasan Labuan

76. Kesalahan oleh pertubuhan perbadanan

77. Kuasa mengkompaun

78. Kuasa untuk mengenakan penalti pentadbiran

79. Kuasa am untuk menetapkan dan menentukan

80. Kuasa Menteri untuk membuat peraturan-peraturan

81. Kuasa Menteri untuk meminda Jadual

82. Kuasa Menteri untuk memberikan pengecualian

83. Tatacara jika tidak ditetapkan

84. Pemakaian Akta Lembaga Perkhidmatan Kewangan Labuan 1996

Jadual Pertama

Jadual Kedua

Jadual Ketiga

Jadual Keempat

Jadual Kelima


-----

_Yayasan Labuan_ 5

RANG UNDANG-UNDANG

_b e r n a m a_

Suatu Akta untuk mengadakan peruntukan bagi penubuhan,
pengawalseliaan dan pembubaran yayasan di Labuan dan bagi
perkara-perkara yang berkaitan dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Yayasan Labuan
2009.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2. Dalam Akta ini, melainkan jika konteksnya menghendaki**
makna yang lain—

“artikel” ertinya artikel sesuatu yayasan Labuan yang

diperuntukkan dalam seksyen 10;

“aset permulaan” ertinya harta yang diderma secara kekal oleh

pengasas atau pengasas-pengasas, mengikut mana-mana yang
berkenaan, pada masa penubuhan sesuatu yayasan Labuan dan
yang terletak hak pada dan merupakan harta yayasan itu;

“benefisiari” ertinya seseorang yang ditetapkan sebagai

benefisiari di bawah peruntukan dokumen konstituen suatu yayasan
Labuan;


-----

6 _Rang Undang-Undang_

“benefisiari yang tinggal” ertinya seseorang atau orang yang,
mengikut dokumen konstituen suatu yayasan Labuan, adalah berhak
untuk menerima apa-apa harta yang tinggal selepas pembubaran
atau penggulungan yayasan Labuan itu;

“daftar” ertinya daftar mengenai yayasan Labuan yang didaftarkan
di bawah Akta ini yang disenggarakan di bawah seksyen 16;

“dokumen konstituen” ertinya piagam dan artikel, sesuatu
yayasan Labuan;

“harta” termasuklah—

_(a) tiap-tiap jenis harta, sama ada zahir atau tidak zahir, alih_

atau tak alih, ketara atau tidak ketara, walau bagaimanapun
diperoleh; dan

_(b) dokumen atau surat cara undang-undang dalam apa-apa_

bentuk, termasuk elektronik atau digital, yang membuktikan
hakmilik kepada atau kepentingan dalam harta yang
diperihalkan dalam perenggan _(a), termasuk cek bank,_
kiriman wang, saham, sekuriti, bon, draf bank dan surat
kredit;

“harta Malaysia” ertinya apa-apa harta yang terletak di
Malaysia;

“juruaudit diluluskan” ertinya seseorang yang diluluskan oleh
Lembaga sebagai seorang juruaudit diluluskan di bawah seksyen 10
Akta Syarikat Labuan 1990 [Akta 441];

“Labuan” ertinya Wilayah Persekutuan Labuan;

“Lembaga” ertinya Lembaga Perkhidmatan Kewangan Labuan
yang ditubuhkan di bawah seksyen 3 Akta Lembaga Perkhidmatan
Kewangan Labuan 1996 [Akta 545];

“Mahkamah” ertinya Mahkamah Tinggi atau seseorang hakim
Mahkamah Tinggi;

“anggota majlis” dan “majlis” ertinya majlis sesuatu yayasan
Labuan yang dilantik mengikut seksyen 25 dan anggota majlis
hendaklah ditafsirkan sewajarnya;

“Malaysia” ertinya wilayah-wilayah dalam Persekutuan Malaysia,
perairan wilayah Malaysia dan dasar laut dan tanah bawah perairan
wilayah itu, dan termasuk mana-mana kawasan yang melangkaui


-----

_Yayasan Labuan_ 7

had wilayah perairan Malaysia, dan dasar laut dan tanah bawah
mana-mana kawasan sedemikian, yang telah atau mungkin selepas
ini ditetapkan di bawah undang-undang Malaysia dan mengikut
undang-undang antarabangsa sebagai kawasan yang terhadapnya
Malaysia mempunyai hak kedaulatan bagi maksud menjelajah dan
mengeksploitasi sumber semula jadinya, sama ada yang berupa
hidupan atau bukan hidupan;

“menderma secara kekal” ertinya memindahkan, atau berwaad
untuk memindahkan, hakmilik mengenai harta, secara mutlak
supaya pemindahan hakmilik harta itu dipindah hakmilik secara
berkesan, dengan atau tanpa balasan, kepada sesuatu yayasan
Labuan supaya harta itu menjadi harta yayasan Labuan itu;

“Menteri” ertinya Menteri yang pada masa ini dipertanggungkan
dengan tanggungjawab bagi kewangan;

“orang” termasuklah suatu perbadanan, suatu perkongsian,
kumpulan orang, yang diperbadankan atau tidak diperbadankan,
dan suatu perbadanan seorang;

“orang yang menyelia” ertinya mana-mana orang atau kumpulan
orang yang mempunyai kuasa seliaan terhadap sesuatu yayasan
Labuan dan dilantik di bawah piagam yayasan Labuan itu.;

“piagam” ertinya piagam suatu yayasan Labuan yang diperuntukkan
dalam seksyen 8;

“pegawai” ertinya pegawai yayasan Labuan yang dilantik
mengikut seksyen 35;

“pegawai diberi kuasa” ertinya mana-mana pegawai yang diberi
kuasa dengan sewajarnya oleh Lembaga di bawah subseksyen
3(2);

“pemastautin” ertinya mana-mana orang—

_(a) yang merupakan warganegara atau pemastautin tetap_

Malaysia; atau

_(b) yang telah menubuhkan suatu tempat perniagaan dan_

sedang beroperasi di Malaysia, selain sesuatu syarikat
Labuan atau syarikat Labuan asing yang diperbadankan atau
didaftarkan di bawah Akta Syarikat Labuan 1990, sesuatu
yayasan Labuan yang ditubuhkan di bawah Akta ini, sesuatu


-----

8 _Rang Undang-Undang_

perkongsian yang didaftarkan di bawah Akta Perkongsian
Terhad dan Perkongsian Liabiliti Terhad Labuan 2009

[Akta    ],

dan termasuklah seseorang yang diisytihar sebagai pemastautin
menurut seksyen 43 Akta Kawalan Pertukaran Wang 1953

[Akta 17];

“penalti pentadbiran” ertinya penalti yang dikenakan mengikut
seksyen 78;

“pengasas” ertinya orang yang menurunkan tandatangannya
pada piagam yang menubuhkan sesuatu yayasan Labuan yang
bertindak sama ada bagi dirinya atau bagi pihak orang lain dan
yang, melalui pemindahan hak milik, menderma secara kekal aset
permulaan yayasan Labuan itu;

“perakuan pendaftaran” ertinya perakuan pendaftaran yang
dikeluarkan di bawah seksyen 15 apabila suatu yayasan Labuan
didaftarkan;

“perbadanan” ertinya mana-mana pertubuhan perbadanan, yang
ditubuhkan atau diperbadankan, atau yang berada di dalam atau
di luar Malaysia dan termasuklah mana-mana syarikat Labuan
asing tetapi tidak termasuk—

_(a) mana-mana perbadanan seorang;_

_(b) mana-mana kesatuan sekerja yang didaftarkan di bawah_

undang-undang bertulis sebagai suatu kesatuan sekerja;
dan

_(c) mana-mana pertubuhan yang didaftarkan di bawah_

mana-mana undang-undang bertulis berhubung dengan
koperasi;

“setiausaha” ertinya suatu syarikat Amanah Labuan yang dilantik
sebagai setiausaha mengikut seksyen 41;

“syarikat Labuan” mempunyai erti yang diberikan kepadanya
dalam Akta Syarikat Labuan 1990.


-----

_Yayasan Labuan_ 9

Bahagian II

PENTADBIRAN AKTA

**Pentadbiran Akta**

**3.** (1) Lembaga hendaklah bertanggungjawab bagi pentadbiran
Akta ini tertakluk kepada arahan am dan kawalan Menteri.

(2) Lembaga boleh memberi kuasa mana-mana anggota atau
pegawainya untuk melaksanakan apa-apa fungsinya, menjalankan
apa-apa kuasanya atau menunaikan apa-apa kewajipannya di bawah
Akta ini.

(3) Tertakluk kepada apa-apa had, jika ada, sebagaimana yang
ditetapkan oleh Lembaga, seorang pegawai yang diberi kuasa
hendaklah menggunakan semua kuasa, melaksanakan semua
kewajipan dan menjalankan semua fungsi Lembaga dan setiap
kuasa yang digunakan sedemikian, kewajipan yang dilaksanakan
sedemikian dan fungsi yang dijalankan sedemikian hendaklah
disifatkan sebagai telah digunakan, dilaksanakan dan dijalankan
dengan sewajarnya bagi maksud Akta ini.

Bahagian III

PENUBUHAN YAYASAN LABUAN

**Penubuhan yayasan Labuan**

**4.** (1) Mana-mana orang boleh, dengan menurunkan tandatangannya
pada piagam suatu yayasan Labuan sebagai pengasasnya dan
dengan mematuhi kehendak Akta ini, menubuhkan suatu yayasan
Labuan.

(3) Penubuhan suatu yayasan Labuan tidak sempurna sehingga
suatu sijil pendaftaran berkenaan dengan yayasan Labuan itu telah
dikeluarkan di bawah Bahagian IV.

**Pengasas yayasan Labuan**

**5.** (1) Pengasas suatu yayasan Labuan bolehlah seorang pemastautin
atau bukan pemastautin.


-----

10 _Rang Undang-Undang_

(2) Harta yayasan Labuan tidak boleh termasuk apa-apa harta
Malaysia melainkan jika kebenaran daripada Lembaga diperoleh
terlebih dahulu atau yayasan itu adalah yayasan bagi tujuan
kebajikan.

**Benefisiari di bawah yayasan Labuan**

**6. (1) Benefisiari-benefisiari bagi yayasan Labuan bolehlah seorang**
pemastautin atau bukan pemastautin.

(2) Jika harta sesuatu yayasan Labuan termasuk harta Malaysia,
Akta Cukai Pendapatan 1967 [Akta 53] hendaklah terpakai bagi
apa-apa pendapatan yang berpunca daripadanya.

(3) Pendapatan yang berpunca daripada apa-apa harta yang
bukan harta Malaysia adalah tertakluk kepada Akta Cukai Aktiviti
Perniagaan Labuan 1990 [Akta 445].

**Maksud dan matlamat yayasan Labuan**

**7.** (1) Maksud atau matlamat utama suatu yayasan Labuan
hendaklah pengurusan hartanya.

(2) Walau apa pun subseksyen (1), maksud atau matlamat suatu
yayasan Labuan boleh termasuk apa-apa maksud atau matlamat
yang tidak menyalahi undang-undang, tidak bertentangan dengan
moral atau tidak bertentangan dengan mana-mana dasar awam di
Malaysia dan apa-apa maksud atau matlamat itu boleh bersifat
khairat atau bukan khairat.

(3) Maksud atau matlamat suatu yayasan Labuan hendaklah
disebut dengan nyata dalam piagamnya.

(4) Suatu yayasan Labuan boleh, dalam penjalanan pengurusan
hartanya, melakukan apa-apa perkara dan menjalankan apa-apa
kuasa yang perlu bagi pentadbiran yang sepatutnya hartanya,
termasuk tetapi tidak terhad kepada pembelian dan penjualan
harta itu dan melibatkan diri dalam apa-apa perbuatan atau aktiviti
yang tidak dilarang di bawah mana-mana undang-undang yang
sedang berkuat kuasa di Malaysia, tetapi perbuatan atau aktiviti
sedemikian hendaklah bersampingan atau berkaitan dengan maksud
atau matlamat yayasan Labuan itu.


-----

_Yayasan Labuan_ 11

**Piagam yayasan Labuan**

**8.** (1) Tiap-tiap yayasan Labuan hendaklah mempunyai piagam,
yang hendaklah ditandatangani dengan sewajarnya oleh setiap
pengasas.

(2) Piagam sesuatu yayasan Labuan hendaklah menyatakan
butiran yang dinyatakan dalam Jadual Pertama.

(3) Piagam sesuatu yayasan Labuan boleh membuat peruntukan
bagi, tetapi tidak terhad kepada, perkara yang dinyatakan dalam
Jadual Kedua.

(4) Jika piagam tidak mengandungi apa-apa peruntukan mengenai
apa-apa perkara, peruntukan Akta ini berkenaan dengan perkara
itu hendaklah terpakai.

**Pindaan piagam**

**9.** (1) Jika piagam sesuatu yayasan Labuan mengadakan peruntukan
bagi pindaan piagam itu, piagam itu boleh dipinda mengikut
tatacara yang dinyatakan dalam piagam itu atau, jika piagam tidak
mengandungi apa-apa tatacara sedemikian, mengikut tatacara yang
berikut:

_(a) pengasas atau pegawai hendaklah memanggil suatu_

mesyuarat yang terdiri daripada—

(i) pengasas atau estetnya, mengikut mana-mana yang

berkenaan;

(ii) pegawai-pegawai; dan

(iii) majlis yayasan Labuan, jika ada; dan

_(b) resolusi bagi pindaan piagam itu hendaklah diterima pakai_

hanya jika dipersetujui oleh—

(i) pengasas atau estetnya, mengikut mana-mana yang

berkenaan;

(ii) pegawai-pegawai; dan

(iii) majlis yayasan Labuan, jika ada.


-----

12 _Rang Undang-Undang_

(2) Pegawai-pegawai sesuatu yayasan Labuan boleh membuat
ketetapan mengenai pindaan ke atas piagam yayasan Labuan itu
sebagaimana yang pada pendapat mereka adalah perlu dalam hal
keadaan itu untuk mengekalkan maksud dan matlamat yayasan
Labuan itu, dan hendaklah memohon kepada Mahkamah bagi
kelulusannya ke atas pindaan yang dicadangkan kepada piagam
yayasan Labuan itu dalam hal—

_(a) suatu persetujuan tidak dapat dicapai bagi apa-apa pindaan_

yang dicadangkan kepada piagam itu;

_(b) piagam itu tidak mempunyai peruntukan bagi pindaan;_

atau

_(c) peruntukan seksyen ini tidak dapat dipatuhi kerana_

pengasasnya tidak lagi hidup atau wujud.

(3) Mahkamah boleh, menurut suatu permohonan di bawah
subseksyen (2), membuat suatu perintah yang mengesahkan pindaan
itu, sama ada keseluruhannya atau sebahagiannya, atas apa-apa
terma dan syarat sebagaimana yang difikirkan patut olehnya, atau
boleh membuat apa-apa perintah lain sebagaimana yang difikirkan
suai manfaat olehnya bagi memudahkan atau melaksanakan dengan
berkesan apa-apa pindaan sedemikian, atau menolak permohonan
itu.

**Artikel yayasan Labuan**

**10.** (1) Jika piagam sesuatu yayasan Labuan mengadakan
peruntukan bahawa artikel hendaklah dibuat atau boleh dibuat,
artikel itu boleh mengadakan peruntukan bagi, tetapi tidak terhad
kepada, perkara-perkara yang dinyatakan dalam Jadual Ketiga.

(2) Jika sesuatu yayasan Labuan tiada artikel mengenai apaapa perkara, peruntukan Akta ini berkenaan dengan perkara itu
hendaklah terpakai.

**Harta yayasan Labuan**

**11.** (1) Apa-apa harta yang diderma secara kekal kepada sesuatu
yayasan Labuan hendaklah menjadi harta yayasan Labuan itu
dengan hakmilik di sisi undang-undang dan hakmilik benefisial,


-----

_Yayasan Labuan_ 13

sepenuhnya, dan hendaklah terhenti menjadi harta pengasas itu
dan tidak boleh menjadi harta seseorang benefisiari melainkan jika
harta itu dibahagikan mengikut peruntukan dokumen konstituen
dan peruntukan Akta ini.

(2) Harta sesuatu yayasan Labuan hendaklah diuruskan secara
khususnya, termasuk direalisasikan, digunakan, ditadbirkan,
dilaburkan dan dibelanjakan mengikut dokumen konstituen dan
peruntukan Akta ini bagi mencapai maksud dan matlamat yayasan
Labuan itu.

**Kuasa dan obligasi pengasas**

**12.** (1) Jika terdapat lebih daripada seorang pengasas, kuasa
pengasas di bawah dokumen konstituen dan Akta ini hanya
boleh dijalankan oleh kesemua pengasas itu secara bersesama
dan dengan niat yang sama, melainkan jika dokumen konstituen
memperuntukkan selainnya.

(2) Pengasas boleh, dalam piagam yayasan Labuan atau melalui
surat cara secara bertulis yang boleh dibatalkan atau tidak boleh
dibatalkan, menyerahhakkan atau memindahkan mana-mana
atau kesemua hak, kuasa dan obligasinya di bawah Akta ini dan
dokumen konstituen yayasan Labuan itu kepada mana-mana orang
sebagaimana yang ditentukan oleh pengasas itu mengikut budi
bicara mutlaknya.

(3) Orang yang kepadanya pengasas telah menyerahhakkan atau
memindahkan mana-mana atau kesemua hak, kuasa dan obligasinya
di bawah Akta ini dan dokumen konstituen yayasan Labuan itu
hendaklah disifatkan sebagai pengasas apabila menggunakan
mana-mana hak dan menjalankan kuasa dan menunaikan obligasi
itu.

(4) Jika pengasas membuat suatu aku janji, yang direkodkan
dalam piagam yayasan Labuan itu, untuk menderma secara
kekal apa-apa harta kepada yayasan Labuan itu, yayasan Labuan
itu—

_(a) boleh menguatkuasakan aku janji itu terhadap pengasas itu;_

dan


-----

14 _Rang Undang-Undang_

_(b) hendaklah menguatkuasakan aku janji itu berkenaan dengan_

aset permulaaan yayasan Labuan itu, jika pada akhir
tempoh dua belas bulan dari tarikh pendaftaran, harta yang
merupakan aset permulaan itu belum menjadi harta yayasan
Labuan itu.

Bahagian IV

PENDAFTARAN YAYASAN LABUAN

**Nama yayasan Labuan**

**13.** (1) Nama sesuatu yayasan Labuan hendaklah berakhir dengan
perkataan “Labuan Foundation” atau “(L) Foundation”.

(2) Nama sesuatu yayasan Labuan boleh—

_(a) dalam huruf rumi, apa-apa perkataan atau perkataan-_

perkataan dalam bahasa ibunda mana-mana negara yang
membawa maksud suatu yayasan, atau apa-apa singkatannya,
sebagai sebahagian namanya; atau

_(b) dalam huruf, abjad atau bahasa asing dengan syarat bahawa_

terjemahan yang tepat dan diperaku bagi nama itu dalam
bahasa Inggeris digunakan dan dinyatakan dengan jelas
dalam tiap-tiap komunikasi bertulis yang dihantar oleh,
atau bagi pihak, yayasan Labuan itu dan tiap-tiap dokumen
yang dikeluarkan atau ditandatangani oleh, atau bagi
pihak, yayasan Labuan itu yang menjadi keterangan atau
mewujudkan obligasi di sisi undang-undang bagi yayasan
itu.

(3) Kecuali dengan persetujuan Menteri, sesuatu yayasan Labuan
tidak boleh didaftarkan jika nama yayasan Labuan yang hendak
didaftarkan itu adalah pada pendapat Lembaga mengelirukan
dalam apa-apa cara atau selainnya tidak diingini.

(4) Tiada perihalan mengenai sesuatu yayasan Labuan boleh
disifatkan tidak mencukupi atau tidak betul oleh sebab penggunaan
singkatan atau singkatan-singkatan sebagai ganti apa-apa perkataan
atau perkataan-perkataan yang disebut dalam subseksyen (2).


-----

_Yayasan Labuan_ 15

**Pendaftaran**

**14.** (1) Sesuatu permohonan bagi pendaftaran suatu yayasan
Labuan hendaklah dibuat oleh setiausaha yayasan Labuan itu
kepada Lembaga dalam borang yang disediakan oleh Lembaga,
dan disertakan dengan fi yang ditetapkan dan dokumen yang
dinyatakan dalam Jadual Keempat.

(2) Setiausaha hendaklah, sebelum permohonan dibuat dalam
subseksyen (1), menjalankan siasatan yang munasabah untuk
menentusahkan maklumat yang dizahirkan dalam permohonan
itu.

(3) Setiausaha hendaklah mengemukakan apa-apa butiran lain
sebagaimana yang dihasratkan oleh setiausaha mengikut budi
bicara mutlaknya untuk dimasukkan dalam permohonan itu.

(4) Lembaga boleh meminta butiran selanjutnya dikemukakan
oleh yayasan Labuan yang memohon untuk didaftarkan.

**Perakuan pendaftaran**

**15. (1) Apabila sesuatu yayasan Labuan didaftarkan, Lembaga**
hendaklah mengeluarkan suatu perakuan berkenaan dengan
pendaftaran itu dan perakuan itu hendaklah ditandatangani oleh
Lembaga atau mana-mana pegawai diberi kuasanya dan dimeteraikan
dengan meterai Lembaga.

(2) Perakuan pendaftaran yang dikeluarkan di bawah subseksyen
(1) hendaklah menjadi keterangan muktamad bahawa yayasan
Labuan itu didaftarkan, dengan nama yang dinyatakan dalam
perakuan, dengan Lembaga.

**Daftar yayasan Labuan**

**16. Lembaga hendaklah menyenggara atau menyebabkan disenggara**
suatu daftar yayasan Labuan yang didaftarkan di bawah Akta
ini.


-----

16 _Rang Undang-Undang_

**Perubahan butiran**

**17.** (1) Jika apa-apa perubahan dibuat atau berlaku berhubung
mana-mana butiran yang didaftarkan berkenaan dengan sesuatu
yayasan Labuan, setiausaha yayasan Labuan itu hendaklah dalam
tempoh tiga puluh hari selepas perubahan itu, atau apa-apa
tempoh lanjutan yang dibenarkan oleh Lembaga atas permohonan,
memfailkan dengan Lembaga suatu notis yang ditandatangani oleh
seorang pegawai yayasan Labuan itu, yang menyatakan bentuk
perubahan itu.

(2) Jika sesuatu yayasan Labuan tidak mematuhi subseksyen
(1), yayasan Labuan itu, setiausaha dan tiap-tiap pegawai yang
ingkar bolehlah dikenakan penalti pentadbiran.

**Pertukaran nama**

**18. (1) Sesuatu yayasan Labuan boleh, jika dibenarkan oleh**
piagamnya, menukar namanya.

(2) Jika sesuatu yayasan Labuan menukar namanya, yayasan
itu hendaklah menyerahkan notis mengenai pertukaran itu kepada
Lembaga mengikut peruntukan subseksyen 17(1).

(3) Jika sesuatu yayasan Labuan tidak mematuhi subseksyen
(2), yayasan Labuan itu, setiausaha dan tiap-tiap pegawai yang
ingkar bolehlah dikenakan penalti pentadbiran.

(4) Jika Lembaga meluluskan nama yang dicadangkan oleh
yayasan Labuan itu sebagai nama barunya, Lembaga boleh,
apabila fi yang ditetapkan dibayar, mengeluarkan suatu perakuan
pendaftaran bagi yayasan Labuan itu atas nama barunya dan
apabila dikeluarkan perakuan pendaftaran itu pertukaran nama
itu hendaklah berkuat kuasa.

(5) Jika nama sesuatu yayasan Labuan, sama ada kerana tidak
disengajakan atau selainnya dan sama ada pada asalnya atau
melalui pertukaran nama, ialah nama yang dengannya yayasan
Labuan itu tidak boleh didaftarkan tanpa menyalahi seksyen 13,
yayasan Labuan itu hendaklah menukar namanya kepada suatu
nama yang diluluskan oleh Lembaga.


-----

_Yayasan Labuan_ 17

(6) Jika Lembaga meluluskan pertukaran nama yayasan Labuan
di bawah subseksyen (5), yayasan Labuan itu hendaklah menukar
namanya sedemikian dalam tempoh tiga puluh hari selepas tarikh
kelulusan itu atau apa-apa tempoh lanjutan yang dibenarkan
oleh Lembaga, melainkan jika Menteri, melalui notis bertulis,
membatalkan kelulusan itu.

**Hak dan obligasi yayasan Labuan tidak terjejas oleh pertukaran**
**nama**

**19.** (1) Pertukaran nama sesuatu yayasan Labuan tidak menjejaskan
identiti yayasan Labuan itu atau mana-mana hak atau obligasi
yayasan Labuan itu atau mencacatkan apa-apa prosiding oleh
atau terhadap yayasan Labuan itu.

(2) Apa-apa prosiding, sama ada sivil atau jenayah, yang belum
selesai atau sedia ada oleh atau terhadap yayasan Labuan itu atas
namanya yang terdahulu, boleh diteruskan atau dimulakan oleh
atau terhadap yayasan Labuan itu atas nama baru yayasan Labuan
itu.

**Pemotongan**

**20.** (1) Walau apa pun apa-apa peruntukan dalam Akta ini, jika
Lembaga berpuas hati bahawa sesuatu yayasan Labuan–

_(a)_ tidak membayar fi tahunan yang disebut dalam seksyen 68;

atau

_(b) melanggar mana-mana peruntukan Akta ini,_

Lembaga boleh menyampaikan suatu notis kepada yayasan Labuan
itu memberitahunya bahawa nama yayasan Labuan itu akan dipotong
daripada daftar, melainkan jika yayasan Labuan itu mengambil
apa-apa langkah atau tindakan untuk meremedi pelanggaran itu
sebagaimana yang dinyatakan dalam notis itu dalam tempoh tiga
puluh hari dari tarikh notis itu atau apa-apa tempoh yang lebih
lama yang dilanjutkan oleh Lembaga.

(2) Sekiranya Lembaga–

_(a)_ menerima daripada yayasan Labuan itu suatu notis yang

menyatakan bahawa ada kemungkinan yayasan itu tidak
berupaya meremedi pelanggaran yang dinyatakan dalam
notis yang disampaikan kepada yayasan Labuan itu di
bawah subseksyen (1); atau


-----

18 _Rang Undang-Undang_

_(b) tidak menerima apa-apa jawapan kepada notis yang_

disampaikan kepada yayasan Labuan itu di bawah subseksyen
(1),

Lembaga boleh, dalam tempoh tiga puluh hari dari tarikh tamat
tempoh yang dinyatakan dalam notis yang disampaikan di bawah
subseksyen (1) atau selepas itu, memotong nama yayasan Labuan
itu daripada daftar melainkan jika yayasan Labuan itu atau manamana orang memuaskan hati Lembaga bahawa nama itu tidak
patut dipotong.

**Kesan pemotongan**

**21.** (1) Jika nama sesuatu yayasan Labuan dipotong daripada
daftar, yayasan Labuan itu, pelikuidasi dan penerima yayasan
Labuan itu, tidak boleh—

_(a) memulakan atau membuat pembelaan dalam mana-mana_

prosiding undang-undang, menjalankan apa-apa urusan atau
dengan apa-apa cara menguruskan harta yayasan Labuan
itu;

_(b) membuat pembelaan dalam mana-mana prosiding undang-_

undang, membuat apa-apa tuntutan atau menuntut apa-apa
hak bagi, atau atas nama yayasan Labuan itu; atau

_(c) bertindak mengikut apa-apa cara berkenaan dengan hal-_

ehwal yayasan Labuan itu.

(2) Walau apa pun subseksyen (1), jika nama sesuatu yayasan
Labuan telah dipotong dari daftar, yayasan Labuan itu, pelikuidasi
dan penerima yayasan Labuan itu boleh—

_(a) memohon kepada Lembaga untuk memasukkan semula_

nama yayasan Labuan itu ke dalam daftar;

_(b)_ meneruskan pembelaan terhadap prosiding yang dimulakan

terhadap yayasan Labuan sebelum tarikh pemotongan itu;
dan

_(c)_ meneruskan apa-apa prosiding undang-undang yang telah

dimulakan bagi pihak yayasan Labuan sebelum tarikh
pemotongan itu.


-----

_Yayasan Labuan_ 19

(3) Hakikat bahawa nama sesuatu yayasan Labuan telah dipotong
daripada daftar tidak boleh ditafsirkan sebagai menghalang—

_(a) yayasan Labuan itu daripada bertanggungan bagi apa-apa_

liabiliti, tuntutan, hutang, dan daripada menjalankan apa-apa
obligasinya;

_(b) mana-mana orang daripada membuat apa-apa tuntutan_

terhadap yayasan Labuan itu dan meneruskan tuntutan itu
sehingga penghakiman atau pelaksanaannya; atau

_(c)_ Mahkamah daripada membuat apa-apa perintah yang

diperuntukkan di bawah Akta ini.

**Kemasukan semula ke dalam daftar**

**22.** (1) Jika nama sesuatu yayasan Labuan telah dipotong daripada
daftar di bawah seksyen 20, yayasan Labuan itu boleh, dalam
tempoh tiga tahun sebaik selepas tarikh pemotongan itu, memohon
kepada Lembaga supaya namanya dimasukkan semula ke dalam
daftar.

(2) Apabila dibayar kepada Lembaga fi yang ditetapkan termasuk
apa-apa fi lain yang ditetapkan yang kena dibayar, Lembaga boleh
memasukkan semula nama yayasan Labuan itu ke dalam daftar.

(3) Apabila nama yayasan Labuan itu dimasukkan semula ke
dalam daftar di bawah subseksyen (2), nama yayasan Labuan itu
hendaklah disifatkan tidak pernah dipotong daripada daftar.

**Pendomisilan semula di Labuan**

**23.** (1) Sesuatu yayasan yang ditubuhkan di bawah undang-undang
negara atau bidang kuasa lain boleh, tertakluk kepada subseksyen
(2), dan jika dibenarkan sedemikian oleh undang-undang negara
atau bidang kuasa itu, berdomisil semula di Labuan dan didaftarkan
seolah-olah yayasan itu telah ditubuhkan di bawah Akta ini.

(2) Sesuatu yayasan yang ditubuhkan di bawah undang-undang
negara atau bidang kuasa lain yang memenuhi kehendak Akta ini
boleh berdomisil semula di Labuan—

_(a)_ dengan menyerahkan kepada Lembaga—

(i) suatu permohonan bertulis yang ditandatangani dengan

sewajarnya oleh kesemua pegawai, atau yang setara
dengannya, yayasan itu, memohon supaya Lembaga
mendaftarkan yayasan itu di bawah Akta ini;


-----

20 _Rang Undang-Undang_

(ii) suatu pernyataan yang mengandungi butir-butir yang

dikehendaki di bawah Jadual Pertama; dan

(iii) suatu akuan berkanun oleh setiausaha atau mana
mana pegawai yang setara dengannya, mengenai
pematuhan kesemua kehendak yang berkaitan Akta
ini; dan

_(b) apabila dibayar fi yang ditetapkan._

(3) Lembaga boleh, apabila menerima dokumen dan bayaran
fi di bawah subseksyen (2), mengeluarkan suatu perakuan
pendaftaran.

(4) Apabila perakuan pendaftaran dikeluarkan oleh Lembaga
di bawah subseksyen (3)—

_(a) yayasan itu berupaya menjalankan segala kuasa suatu_

yayasan Labuan yang didaftarkan di bawah Akta ini dan
tidak lagi akan diperlakukan sebagai suatu yayasan yang
didaftarkan di bawah undang-undang negara yang darinya
yayasan itu didomisilkan semula;

_(b) segala harta dan aset lain yayasan itu, termasuk hak dalam_

tindakan, hendaklah terus terletak hak pada yayasan itu;

_(c) yayasan itu hendaklah terus bertanggungan bagi segala_

tuntutan, hutang, liabiliti dan obligasinya yang sedia ada
sebelum pendaftarannya di bawah Akta ini;

_(d) tiada sabitan, penghakiman, arahan, perintah, tuntutan,_

hutang, liabiliti atau obligasi yang tertunggak atau yang
menjadi tertunggak dan tiada kausa tindakan yang sedia
ada, terhadap yayasan itu atau terhadap mana-mana anggota
majlis, pegawai atau ejen yayasan itu, boleh dilepaskan atau
menjadi cacat disebabkan pendaftarannya di bawah Akta
ini; dan

_(e) tiada prosiding, sama ada sivil atau jenayah, yang belum_

selesai oleh atau terhadap yayasan itu atau terhadap manamana anggota majlis, pegawai atau ejen yayasan itu, boleh
digugurkan atau diberhentikan oleh sebab pendaftarannya
di bawah Akta ini, dan prosiding itu boleh diteruskan,
dikuatkuasakan, didakwa, diselesaikan atau dikompromi
oleh atau terhadap yayasan itu atau terhadap anggota majlis,
pegawai atau ejen yayasan itu, mengikut mana-mana yang
berkenaan.


-----

_Yayasan Labuan_ 21

**Pendomisilan semula di negara lain**

**24. (1) Sesuatu yayasan Labuan yang didaftarkan di bawah**
Akta ini boleh, tertakluk kepada apa-apa had dalam dokumen
konstituennya, berdomisil semula dan didaftarkan di bawah
undang-undang negara lain itu mengikut cara yang diperuntukkan
di bawah undang-undang itu.

(2) Sesuatu yayasan Labuan yang didaftarkan di bawah Akta ini
yang berdomisil semula dan berdaftar di bawah undang-undang
negara lain, tidak terhenti menjadi yayasan Labuan yang didaftarkan
di bawah Akta ini melainkan jika undang-undang negara lain
itu membenarkan pendomisilan semula dan pendaftaran itu dan
yayasan Labuan itu mematuhi undang-undang itu.

(3) Jika sesuatu yayasan Labuan didaftarkan di bawah Akta ini
berdomisil semula dan berdaftar di bawah undang-undang negara
lain—

_(a) yayasan itu hendaklah terus bertanggungan bagi kesemua_

tuntutan, hutang, liabiliti dan obligasinya yang wujud
sebelum pendaftarannya di bawah undang-undang negara
lain itu;

_(b) tiada sabitan, penghakiman, arahan, perintah, tuntutan,_

hutang, liabiliti atau obligasi yang tertunggak atau yang
menjadi tertunggak dan tiada kausa tindakan yang sedia
ada terhadap yayasan Labuan itu atau terhadap mana-mana
anggota majlis, pegawai atau ejen yayasan Labuan itu, boleh
dilepaskan atau menjadi cacat disebabkan pendaftarannya
di bawah undang-undang negara lain itu; dan

_(c) tiada prosiding, sama ada sivil atau jenayah, yang belum_

selesai oleh atau terhadap yayasan Labuan itu atau terhadap
mana-mana anggota majlis, pegawai atau ejen yayasan
Labuan itu, boleh digugurkan atau diberhentikan oleh sebab
pendaftarannya di bawah undang-undang negara lain itu, dan
prosiding itu boleh diteruskan, dikuatkuasakan, didakwa,
diselesaikan atau dikompromi oleh atau terhadap yayasan
itu atau terhadap anggota majlis, pegawai atau ejen yayasan
Labuan itu, mengikut mana-mana yang berkenaan.

(4) Jika sesuatu yayasan Labuan yang didaftarkan di bawah Akta
ini telah berdomisil semula dan didaftarkan di bawah undang-undang
negara lain, yayasan Labuan itu hendaklah mengemukakan kepada
Lembaga suatu salinan yang diperaku, dan jika berkenaan, salinan
apostil perakuan pendaftaran yang dikeluarkan oleh pendaftar
atau pihak berkuasa yang kompeten dalam negara lain itu dan


-----

22 _Rang Undang-Undang_

apabila diterima salinan perakuan pendaftaran yang sedemikian
itu, Lembaga hendaklah memotong yayasan Labuan itu daripada
daftar dan memperakukan bahawa yayasan Labuan itu telah terhenti
menjadi suatu yayasan yang didaftarkan di bawah Akta ini.

Bahagian V

majlis, PEGAWAI DAN setiausaha

_Majlis_

**Pelantikan majlis**

**25.** (1) Piagam sesuatu yayasan Labuan boleh mengadakan
peruntukan bagi pelantikan suatu majlis yang hendaklah terdiri
daripada seorang ahli atau lebih yang mungkin orang biasa atau
pertubuhan perbadanan.

(2) Sebelum pendaftaran yayasan Labuan, anggota majlis boleh
dilantik oleh pengasas.

(3) Apabila yayasan Labuan didaftarkan, anggota majlis boleh
dilantik oleh pengasas atau mana-mana orang lain yang diberi kuasa
oleh pengasas dalam piagam atau artikel yayasan Labuan.

(4) Seorang pengasas atau benefisiari yang bukan seorang
pegawai yayasan Labuan boleh dilantik sebagai anggota majlis.

(5) Pelantikan seseorang anggota majlis sesuatu yayasan Labuan
tidak akan berkuat kuasa melainkan jika dia menyerahkan kepada
pengasas atau orang yang melantiknya, mengikut mana-mana yang
berkenaan, persetujuannya secara bertulis bagi pelantikan itu.

**Mesyuarat majlis**

**26. Jadual Kelima hendaklah terpakai bagi mesyuarat majlis.**

**Kehilangan kelayakan anggota majlis**

**27. Seseorang tidak boleh dilantik atau terus kekal sebagai**
anggota majlis jika—

_(a) dia seorang bankrap, mengalami kecelaruan mental atau_

tidak siuman;


-----

_Yayasan Labuan_ 23

_(b) orang itu, yang merupakan pertubuhan perbadanan, menjadi_

hal perkara apa-apa prosiding yang mungkin mengakibatkan
ia digulung atau dibubarkan selainnya;

_(c) orang itu telah disabitkan atas suatu kesalahan jenayah_

yang melibatkan fraud dan kecurangan atau apa-apa
kesalahan jenayah yang baginya dia telah dihukum dengan
pemenjaraan; atau

_(d) dia pegawai yayasan Labuan itu._

**Pemberhentian anggota majlis**

**28.** Anggota majlis yang berhasrat untuk berhenti bertindak

dalam sifat itu hendaklah memberikan sekurang-kurangnya tiga
puluh hari notis terdahulu secara bertulis mengenai hasratnya itu
kepada yayasan Labuan itu tidak lewat daripada tujuh hari sebelum
anggota itu berhasrat untuk berhenti bertindak dalam sifat itu.

**Pelantikan orang yang menyelia**

**29. (1) Jika peruntukan dokumen konstituen yayasan Labuan**
mengadakan peruntukan bagi pelantikan orang yang menyelia,
peruntukan seksyen 25, 26, 27 dan 28 hendaklah terpakai mutatis
_mutandis, tertakluk kepada dokumen konstituen, kepada pelantikan_
itu dan orang yang menyelia itu.

(2) Jika sesuatu yayasan Labuan mempunyai orang yang menyelia
sebagai ganti atau tambahan kepada anggota majlis, semua sebutan
dalam Akta ini mengenai majlis dan anggota majlis hendaklah
ditafsirkan termasuk orang yang menyelia itu.

**Pelantikan anggota majlis oleh Mahkamah**

**30.** Jika pada sesuatu masa tiada anggota majlis dilantik bagi
suatu yayasan Labuan atau bilangan anggota yang dilantik kurang
daripada yang dikehendaki oleh piagam atau Akta ini, permohonan
boleh dibuat kepada Mahkamah oleh pengasas, anggota majlis atau
orang yang menyelia yang lain, atau pegawai, bagi pelantikan oleh
Mahkamah seorang atau lebih untuk menjadi anggota majlis bagi
maksud mematuhi kehendak piagam dan peruntukan Akta ini.


-----

24 _Rang Undang-Undang_

**Kuasa majlis**

**31.** (1) Dokumen konstituen boleh menentukan kuasa majlis dan
mengadakan peruntukan bagi kuasa tambahan kepada kuasa yang
diperuntukkan di bawah Akta ini.

(2) Majlis hendaklah—

_(a) mengambil apa-apa tindakan yang difikirkannya perlu untuk_

memastikan pematuhan terma dokumen konstituen dan
peruntukan Akta ini oleh yayasan Labuan itu dan pegawaipegawainya; dan

_(b) bertanggungjawab bagi penyeliaan secara am pengurusan_

yayasan Labuan itu oleh pegawai-pegawainya.

(3) Majlis hendaklah mewakili yayasan Labuan dan bagi
maksud memastikan pematuhan terma dokumen konstituen dan
peruntukan Akta ini, pegawai yayasan Labuan itu hendaklah
bertindak mengikut arahan majlis.

**Hak majlis**

**32. (1) Sebagai tambahan kepada hak majlis yang diperuntukkan**
dalam dokumen konstituen dan dalam peruntukan lain Akta ini,
majlis hendaklah mempunyai hak yang berikut:

_(a) untuk dimaklumkan mengenai semua mesyuarat pegawai;_

_(b) untuk hadir dan didengar tetapi tidak untuk mengundi dalam_

mesyuarat pegawai;

_(c) jika apa-apa urusan sesuatu yayasan Labuan dijalankan_

melalui pengedaran dokumen, untuk diedarkan juga
kepadanya dokumen itu pada masa dokumen itu diedarkan
kepada pegawai;

_(d) jika apa-apa urusan sesuatu yayasan Labuan dijalankan_

melalui pewakilan kuasa kepada seseorang pegawai, untuk
dimaklumkan mengenai terma dan apa-apa penjalanan
kuasa yang diwakilkan itu.

(2) Majlis hendaklah mempunyai akses kepada buku, rekod,
akaun dan baucar yayasan Labuan.


-----

_Yayasan Labuan_ 25

**Kewajipan majlis**

**33.** (1) Seseorang anggota majlis hendaklah menggunakan
ketelitian dan kemahiran yang munasabah dalam melaksanakan
kewajipannya dan menjalankan hak dan kuasanya.

(2) Dalam ketiadaan mana-mana pegawai yayasan Labuan,
majlis hendaklah melaksanakan kewajipan dan menjalankan kuasa
pegawai-pegawai yang ditetapkan dalam Akta ini.

**Sebutan mengenai majlis terpakai bagi anggota majlis yang**
**bertindak bersesama dan berasingan**

**34. Sebutan mengenai majlis hendaklah terpakai bagi anggota**
majlis yang bertindak bersesama dan berasingan.

_Pegawai_

**Pelantikan pegawai**

**35.** (1) Pengasas hendaklah, sebelum mendaftarkan yayasan
Labuan yang dicadangkan, melantik sekurang-kurangnya seorang
pegawai bagi yayasan Labuan itu tertakluk kepada apa-apa terma
dan syarat yang disifatkan patut oleh pengasas itu.

(2) Pegawai itu boleh merupakan seorang biasa atau suatu
pertubuhan perbadanan.

(3) Pengasas atau benefisiari yang bukan anggota majlis boleh
dilantik sebagai pegawai yayasan Labuan itu.

(4) Pelantikan seseorang pegawai suatu yayasan Labuan tidak
akan berkuat kuasa melainkan jika dia telah menyerahkan kepada
pengasas persetujuannya ke atas pelantikan itu.

**Mesyuarat pegawai**

**36. Jadual Kelima hendaklah terpakai bagi mesyuarat pegawai**
suatu yayasan Labuan.


-----

26 _Rang Undang-Undang_

**Kehilangan kelayakan pegawai**

**37. Seseorang tidak boleh dilantik atau terus kekal sebagai**
pegawai suatu yayasan Labuan jika—

_(a) dia seorang bankrap, mengalami kecelaruan mental atau_

tidak siuman;

_(b) orang itu, yang merupakan pertubuhan perbadanan, ialah_

hal perkara apa-apa prosiding yang mungkin mengakibatkan
ia digulung atau dibubarkan selainnya;

_(c) orang itu telah disabitkan atas suatu kesalahan jenayah_

yang melibatkan fraud dan kecurangan atau apa-apa
kesalahan jenayah yang baginya dia telah dihukum dengan
pemenjaraan; atau

_(d) dia ialah anggota majlis; atau_

_(e) orang itu ialah orang yang mempunyai kaitan dengan_

anggota majlis.

(2) Bagi maksud perenggan (1)(e), orang itu hendaklah disifatkan
mempunyai kaitan dengan seorang anggota majlis jika dia—

_(a) ialah anggota keluarga anggota majlis itu, termasuk isteri_

atau suami, ibu atau bapa, anak termasuk anak angkat atau
anak tiri, abang, kakak, dan isteri atau suami anaknya, adik
lelakinya atau adik perempuannya; atau

_(b) suatu pertubuhan perbadanan yang mempunyai kaitan_

dengan anggota majlis itu.

(3) Bagi maksud perenggan (2)(b), suatu pertubuhan perbadanan
mempunyai kaitan dengan seorang anggota majlis jika—

_(a) pertubuhan perbadanan itu pada lazimnya, atau mempunyai_

obligasi, sama ada secara formal atau tidak formal, atau
pengarah-pengarahnya pada lazimnya, bertindak mengikut
arahan, petunjuk atau kehendak anggota majlis itu; atau

_(b) anggota majlis itu mempunyai kawalan kepentingan dalam_

pertubuhan perbadanan itu.

(4) Seseorang pegawai suatu yayasan Labuan, hendaklah, jika
dia hilang kelayakan di bawah seksyen ini, memberikan notis
secara bertulis mengenai pemberhentiannya kepada yayasan
Labuan dan Lembaga dalam tempoh tujuh hari selepas dia hilang
kelayakan.


-----

_Yayasan Labuan_ 27

(5) Lembaga boleh mengeluarkan arahan supaya seseorang yang
berada dalam mana-mana keadaan di bawah subseksyen (1) tidak
layak bertindak sebagai pegawai suatu yayasan Labuan.

**Kewajipan pegawai**

**38.** (1) Seseorang pegawai suatu yayasan Labuan hendaklah
mengambil segala langkah dan melakukan atau menyebabkan
dilakukan segala benda yang perlu untuk mentadbirkan yayasan
Labuan itu dengan sepatutnya untuk mencapai maksud atau
matlamat yayasan Labuan itu.

(2) Pegawai suatu yayasan Labuan hendaklah menggunakan
ketelitian dan kemahiran yang munasabah dalam penjalanan hal
ehwal yayasan Labuan itu, termasuk menggunakan ketelitian dan
kemahiran yang munasabah dalam pengurusan dan pelaburan harta
yayasan Labuan itu.

(3) Pegawai suatu yayasan Labuan hendaklah bertindak mengikut
peruntukan dokumen konstituen yayasan Labuan itu dan peruntukan
Akta ini.

(4) Dalam hal majlis atau orang yang menyelia tidak dilantik,
pegawai yayasan Labuan yang bertindak bersesama hendaklah
menjadi badan yang mengurus tadbir yayasan Labuan itu dan,
dalam menghadapi pihak ketiga, pegawai yang bertindak sedemikian
hendaklah mewakili yayasan Labuan itu.

(5) Kecuali jika dokumen konstituen sesuatu yayasan Labuan
memperuntukkan selainnya dan tertakluk kepada peruntukan Akta
ini, pegawai yayasan Labuan itu hendaklah bertindak sebulat suara
dan boleh bertindak sedemikian melalui pengedaran dokumen
bertulis yang ditandatangani dengan sewajarnya oleh setiap pegawai
itu.

**Pemberhentian pegawai**

**39.** Seseorang pegawai suatu yayasan Labuan yang berhasrat
untuk berhenti bertindak sebagai pegawai hendaklah memberikan
sekurang-kurangnya tiga puluh hari notis terdahulu secara bertulis
mengenai hasratnya itu kepada yayasan Labuan itu dan menyerahkan
kepada Lembaga suatu perisytiharan mengenai hasratnya itu.


-----

28 _Rang Undang-Undang_

**Saraan pegawai**

**40. (1) Kecuali jika piagam memperuntukkan selainnya, pegawai**
yayasan Labuan hendaklah dibayar saraan mengikut kewajipan
yang dikehendaki diljalankan oleh mereka dan dengan mengambil
kira kedudukan kewangan yayasan Labuan itu.

(2) Apa-apa pertikaian berkenaan dengan amaun saraan
seseorang pegawai suatu yayasan Labuan boleh dirujukkan oleh
pegawai-pegawai, atau seorang pegawai, atau majlis, atau juruaudit
diluluskan, kepada Mahkamah, yang hendaklah menentukan saraan
itu.

_Setiausaha_

**Setiausaha**

**41. (1) Pengasas hendaklah, sebelum mendaftarkan suatu yayasan**
Labuan, melantik seseorang, yang hendaklah suatu syarikat yang
didaftarkan sebagai syarikat amanah Labuan di bawah Bahagian
V Akta Perkhidmatan Kewangan dan Sekuriti Labuan 2009

[Akta    ], untuk menjadi setiausaha bagi yayasan Labuan
yang dicadangkan itu.

(2) Setiausaha boleh menjadi anggota majlis pada masa yang
sama dengan syarat bahawa setiausaha itu bukanlah anggota
tunggal majlis itu.

(3) Setiausaha hendaklah mempunyai kewajipan, kuasa dan
obligasi yang diperuntukkan dalam Akta ini termasuk, menerima
penyampaian segala dokumen berkenaan dengan prosiding undangundang terhadap yayasan Labuan yang disampaikan kepada yayasan
Labuan itu.

**Pemberhentian setiausaha**

**42.** Jika setiausaha berhasrat untuk berhenti bertindak sebagai
setiausaha bagi yayasan Labuan, dia hendaklah memberikan
sekurang-kurangnya tiga puluh hari notis terdahulu secara bertulis
mengenai hasratnya itu kepada yayasan Labuan itu dan menyerahkan
kepada Lembaga suatu perisytiharan mengenai hasratnya itu.


-----

_Yayasan Labuan_ 29

**Dokumen hendaklah difailkan melalui setiausaha**

**43.** (1) Tiap-tiap dokumen atau surat cara yang dikehendaki atau
dibenarkan difailkan dengan atau diserahkan kepada Lembaga
di bawah Akta ini hendaklah difailkan atau diserahkan melalui
setiausaha suatu yayasan Labuan.

(2) Tiap-tiap permohonan kepada Lembaga bagi apa-apa
perakuan atau bagi apa-apa cabutan atau salinan apa-apa perakuan
yang dikeluarkan di bawah Akta ini atau apa-apa dokumen yang
difailkan dengan atau diserahkan kepada Lembaga hendaklah
dibuat melalui setiausaha suatu yayasan Labuan.

(3) Setiausaha suatu yayasan Labuan hendaklah memastikan
kesahan, kebenaran dan ketulenan apa-apa surat cara atau dokumen
yang difailkannya dengan atau diserahkannya kepada Lembaga
bagi pihak suatu yayasan Labuan.

(4) Subseksyen (2) tidak terpakai jika sesuatu permohonan
dibuat berkenaan dengan sesuatu yayasan Labuan oleh mana-mana
pengasas, pegawai, anggota majlis atau benefisiari yayasan Labuan
itu dan dokumen, perakuan, cabutan atau salinan itu adalah untuk
kegunaan persendiriannya.

_Pejabat berdaftar_

**Pejabat berdaftar**

**44. (1) Sesuatu yayasan Labuan hendaklah mempunyai pejabat**
berdaftar di Labuan yang hendaklah menjadi alamat setiausaha
bagi yayasan Labuan itu, yang kepadanya segala komunikasi,
surat-menyurat dan notis boleh dialamatkan.

(2) Notis mengenai apa-apa pertukaran alamat pejabat berdaftar
hendaklah diberikan mengikut subseksyen 17(1).

(3) Apa-apa proses atau dokumen yang dikehendaki untuk
disampaikan kepada sesuatu yayasan Labuan adalah disampaikan
dengan sempurna jika dialamatkan kepada yayasan Labuan itu
dengan meninggalkannya di, atau menghantarnya melalui pos
kepada, pejabat berdaftar yayasan Labuan itu di Labuan.


-----

30 _Rang Undang-Undang_

(4) Proses atau dokumen yang dikehendaki untuk disampaikan
kepada sesuatu yayasan Labuan adalah disampaikan dengan
sempurna jika dialamatkan kepada yayasan Labuan itu dengan
meninggalkannya di, atau menghantarnya melalui pos ke, manamana tempat perniagaan yang ditubuhkan oleh yayasan Labuan
itu di Labuan—

_(a) jika yayasan Labuan itu ingkar memfailkan dengan Lembaga_

nama dan alamat pejabat berdaftar yang dibenarkan untuk
menerima bagi pihak yayasan Labuan itu penyampaian apaapa proses atau dokumen;

_(b) jika pada bila-bila masa pejabat berdaftar yang diberitahu_

sedemikian tidak lagi wujud; atau

_(c) jika bagi apa-apa sebab lain penyampaian proses atau_

dokumen ke pejabat berdaftar tidak dapat dilaksanakan.

**Dokumen hendaklah disimpan di pejabat berdaftar**

**45.** (1) Tiap-tiap yayasan Labuan hendaklah menyebabkan disimpan
di pejabat berdaftarnya salinan tepat dokumen konstituennya
dan semua dokumen dan surat cara yang difailkan dengan dan
diserahkan kepada Lembaga dan buku yang mengandungi minit
mesyuarat majlis dan pegawai.

(2) Melainkan jika Lembaga membenarkan selainnya, semua
salinan pendua buku minit suatu yayasan Labuan boleh disimpan
di tempat lain bagi maksud pemeriksaan di bawah seksyen 48
dan hendaklah disifatkan disimpan di pejabat berdaftar yayasan
Labuan itu.

**Bentuk rekod yayasan Labuan**

**46. Rekod yang dikehendaki disimpan oleh sesuatu yayasan**
Labuan oleh Akta ini boleh disimpan dalam bentuk gambar foto
atau boleh dicatatkan atau direkodkan oleh sistem pemprosesan
data secara mekanikal atau elektronik atau mana-mana peranti
simpanan maklumat yang lain yang berupaya untuk menghasilkan
semula apa-apa maklumat yang dikehendaki dalam bentuk bertulis
yang boleh difahami dalam masa yang munasabah.


-----

_Yayasan Labuan_ 31

**Terjemahan dokumen dan surat cara**

**47.** (1) Jika apa-apa dokumen atau surat cara yang dikehendaki
difailkan dengan dan diserahkan kepada Lembaga ialah dalam
bahasa yang selain bahasa kebangsaan atau Inggeris, surat cara
atau dokumen itu hendaklah disertai dengan terjemahan yang
ditentusahkan atau diperakukan sama ada dalam bahasa kebangsaan
atau bahasa Inggeris.

(2) Jika apa-apa akaun atau rekod lain yang dikehendaki supaya
disimpan dan disenggara di bawah Akta ini tidak disimpan dalam
bahasa kebangsaan atau Inggeris, suatu terjemahan akaun dan
rekod yang diperakukan benar hendaklah disebabkan disimpan
dengan akaun dan rekod asal itu.

**Pemeriksaan dan pengemukaan dokumen yang disimpan oleh**
**yayasan Labuan**

**48.** (1) Dokumen yang dikehendaki disimpan oleh sesuatu yayasan
Labuan di bawah Akta ini hendaklah, semasa waktu urusan, tersedia
untuk pemeriksaan oleh pengasas, anggota majlis, orang yang
menyelia atau pegawai, mengikut mana-mana yang berkenaan,
yayasan Labuan itu tanpa apa-apa bayaran.

(2) Mana-mana orang, selain anggota majlis, orang yang
menyelia atau pegawai suatu yayasan Labuan, yang berhak untuk
memeriksa buku minit mesyuarat anggota majlis hendaklah, dalam
tempoh tujuh hari selepas dia membuat permintaan kepada yayasan
Labuan itu, dibekalkan dengan sesalinan mana-mana minit itu
tanpa apa-apa bayaran.

(3) Jika terdapat kegagalan untuk mematuhi subseksyen (1) atau
apa-apa permintaan bagi apa-apa pemeriksaan di bawah seksyen
ini ditolak, yayasan Labuan itu melakukan suatu kesalahan dan
boleh, apabila disabitkan, didenda tidak melebihi sepuluh ribu
ringgit.

(4) Dalam hal kesalahan yang berterusan bagi kesalahan yang
dilakukan di bawah subseksyen (3), sebagai tambahan kepada
penalti di bawah subseksyen (3), yayasan Labuan itu boleh didenda
tidak melebihi seribu ringgit bagi setiap hari atau sebahagian hari
kesalahan itu berterusan selepas sabitan.


-----

32 _Rang Undang-Undang_

(5) Dalam hal penolakan yang disebut dalam subseksyen (4),
Mahkamah boleh, melalui perintah, memaksa bagi membolehkan
pemeriksaan serta-merta dokumen itu.

**Pemeriksaan dan pengemukaan dokumen yang disimpan oleh**
**Lembaga**

**49. (1) Mana-mana orang boleh jika dibenarkan sedemikian oleh**
yayasan Labuan yang berkenaan dan apabila dibayar fi yang
ditetapkan—

_(a)_ memeriksa mana-mana dokumen yang diserahkan,

didaftarkan oleh atau difailkan dengan Lembaga di bawah
Akta ini dan disimpan oleh Lembaga dan, jika difikirkan
patut oleh Lembaga, sesalinan dokumen konstituennya;

_(b) menghendaki supaya diberikan kepadanya sesalinan_

perakuan pendaftaran yayasan Labuan itu atau manamana dokumen lain atau sebahagian daripada mana-mana
dokumen lain yang disebut dalam perenggan _(a)_ yang
diperaku sah.

(2) Salinan perakuan yang diperaku sah yang diberikan di
bawah perenggan (1)(b) hendaklah ditandatangani oleh Lembaga
dan dimeteraikan dengan meterainya.

Bahagian Vi

KEUPAYAAN YAYASAN LABUAN

**Keupayaan dan kuasa**

**50.** (1) Sesuatu yayasan Labuan yang didaftarkan dengan
sewajarnya di bawah Akta ini ialah suatu pertubuhan perbadanan
yang boleh membawa guaman dan dibawa guaman atas nama
perbadanannya.

(2) Tertakluk kepada Akta ini dan peruntukan dokumen
konstituennya, sesuatu yayasan Labuan mempunyai keupayaan,
hak, kuasa dan keistimewaan orang perseorangan.


-----

_Yayasan Labuan_ 33

(3) Piagam sesuatu yayasan Labuan boleh mengandungi peruntukan
yang menyekat keupayaan, hak, kuasa dan keistimewaannya.

(4) Walau apa pun subseksyen (3), kesahan sesuatu perbuatan yang
dilakukan oleh sesuatu yayasan Labuan tidak boleh dipersoalkan
atas alasan ketiadaan keupayaan disebabkan oleh apa-apa yang
terkandung dalam piagamnya.

**Pengesahan perbuatan yang dilakukan melampaui**
**keupayaan**

**51. (1) Seseorang anggota majlis atau benefisiari suatu yayasan**
Labuan, boleh membawa prosiding untuk menghalang pelakuan
apa-apa perbuatan yang jika tidak kerana seksyen 50 adalah
melampaui keupayaan yayasan Labuan itu, kecuali tiada prosiding
sedemikian boleh dibawa berkenaan dengan sesuatu perbuatan
yang dilakukan sebagai memenuhi obligasi undang-undang yang
berbangkit daripada perbuatan terdahulu yayasan Labuan itu.

(2) Menjadi kewajipan pegawai-pegawai suatu yayasan Labuan
untuk mematuhi apa-apa had terhadap kuasa mereka yang berbangkit
daripada dokumen konstituen dan apa-apa perbuatan oleh pegawaipegawai itu yang melampaui kuasa yang diperuntukkan sedemikian
boleh disahkan hanya melalui pengesahan yayasan Labuan itu
yang dilakukan mengikut cara yang berikut:

_(a) jika terdapat majlis atau orang yang menyelia yang lain,_

dengan ketetapan sebulat suara majlis dan orang yang
menyelia yang lain itu; dan

_(b) jika tiada majlis atau orang yang menyelia, dengan ketetapan_

yang ditandatangani oleh semua pegawai yayasan Labuan
pada masa itu.

(3) Sesuatu ketetapan yang mengesahkan perbuatan anggota
majlis, orang yang menyelia dan pegawai yang melampaui
keupayaan yayasan Labuan itu tidaklah menyentuh liabiliti yang
ditanggung oleh anggota majlis, orang yang menyelia, pegawai dan
setiausaha itu atau mana-mana orang lain dan relief daripada apaapa liabiliti sedemikian hendaklah dipersetujui secara berasingan
dengan ketetapan majlis dan orang yang menyelia itu.


-----

34 _Rang Undang-Undang_

**Kuasa pegawai mengikat yayasan Labuan**

**52.** (1) Sesuatu pihak suatu transaksi dengan sesuatu yayasan
Labuan tidak terikat untuk memeriksa sama ada transaksi itu
ialah transaksi yang dibenarkan oleh dokumen konstituen yayasan
Labuan itu atau mengenai apa-apa had kuasa majlis atau pegawai
untuk mengikat yayasan Labuan itu atau untuk memberi orang
lain kuasa untuk berbuat sedemikian.

(2) Subseksyen (1) tidak menyentuh apa-apa hak mana-mana
majlis, anggota majlis atau orang yang menyelia, atau pegawai
sesuatu yayasan Labuan, mengikut mana-mana yang berkenaan,
untuk membawa prosiding untuk menghalang pelakuan perbuatan
yang melampaui kuasa pegawai-pegawai itu.

(3) Subseksyen (1) tidak menyentuh apa-apa liabiliti yang
ditanggung oleh pegawai-pegawai sesuatu yayasan Labuan atau
mana-mana orang lain, oleh sebab pelakuan pegawai-pegawai itu
yang melampaui kuasa mereka.

**Penyempurnaan kontrak, dokumen oleh yayasan Labuan**

**53. (1) Sesuatu yayasan Labuan boleh menyempurnakan apa-apa**
kontrak, surat ikatan, surat cara atau dokumen lain dengan, jika
yayasan itu mempunyai meterai, mengecap meterai itu di hadapan
dan dengan disaksikan oleh seorang anggota majlis atau orang
yang menyelia, atau pegawai atau penandatangan lain yang diberi
kuasa oleh yayasan Labuan itu, atau jika dibenarkan oleh dokumen
konstituen, ditandatangani oleh penandatangan yang diberi kuasa
itu.

(2) Mana-mana kontrak yang dibuat mengikut seksyen ini
mempunyai kesan di sisi undang-undang, dan hendaklah mengikat
sesuatu yayasan Labuan dan semua pihak lain kepada kontrak itu
dan boleh diubah atau dibatalkan dengan cara yang kontrak itu
dibenarkan dibuat.

(3) Sesuatu dokumen atau prosiding yang menghendaki
pengesahan oleh sesuatu yayasan Labuan boleh ditandatangani
oleh seorang pegawai diberi kuasa yayasan Labuan itu dan tidak
perlu ditandatangani di bawah meterainya.


-----

_Yayasan Labuan_ 35

(4) Sesuatu yayasan Labuan boleh, secara bertulis—

_(a) jika yayasan Labuan itu mempunyai meterai, di bawah_

meterai itu; atau

_(b) dengan ditandatangani oleh penandatangan diberi kuasa_

yayasan Labuan itu,

dengan setiap seorang menandatangani atau di bawah meterai
penandatangan itu, mengikut mana-mana yang berkenaan, memberi
mana-mana orang kuasa sama ada secara am atau berkenaan
dengan apa-apa perkara tertentu sebagai ejen atau wakilnya untuk
menyempurnakan surat ikatan, surat cara atau dokumen lain bagi
pihaknya dan mana-mana surat ikatan, surat cara atau dokumen lain
yang ditandatangani oleh ejen atau wakil itu bagi pihak yayasan
Labuan itu di bawah meterainya atau oleh penandatangan diberi
kuasa ejen atau wakil itu, hendaklah mengikat yayasan Labuan
itu; dan semua orang yang berurusan dengan suci hati berhak
untuk menganggap penyempurnaan sewajarnya dan sepatutnya
surat ikatan, surat cara atau dokumen lain itu, dan untuk bertindak
dengan sewajarnya.

**Penzahiran kepentingan**

**54.** (1) Tiap-tiap anggota majlis, orang yang menyelia dan pegawai
sesuatu yayasan Labuan yang dengan apa-apa cara, sama ada secara
langsung atau tidak langsung, mempunyai kepentingan dalam sesuatu
kontrak atau kontrak yang dicadangkan dengan yayasan Labuan
itu hendaklah, dengan seberapa segera yang boleh dilaksanakan
selepas fakta yang berkaitan sampai ke pengetahuannya—

_(a) berhubung dengan anggota majlis dan orang yang_

menyelia—

(i) mengisytiharkan jenis kepentingannya itu di mesyuarat

majlis; atau

(ii) menyebabkan diedarkan secara bertulis kepada

semua anggota majlis yang lain butir-butir mengenai
kepentingannya itu; dan

_(b) berhubung dengan seseorang pegawai—_

(i) mengisytiharkan jenis kepentingannya itu di mesyuarat

pegawai; atau


-----

36 _Rang Undang-Undang_

(ii) menyebabkan diedarkan secara bertulis kepada

semua pegawai yang lain butir-butir mengenai
kepentingannya itu.

(2) Subseksyen (1) tidak terpakai dalam hal jika kepentingan
anggota majlis, orang yang menyelia atau pegawai sesuatu yayasan
Labuan hanya kerana pegawai itu menjadi ahli atau pemiutang
suatu perbadanan atau firma lain yang berkepentingan dalam
kontrak atau kontrak yang dicadangkan dengan yayasan Labuan
itu, jika kepentingan itu boleh dengan sepatutnya dianggap sebagai
bukan kepentingan material.

(3) Pengisytiharan kepentingan oleh seseorang anggota majlis,
orang yang menyelia atau pegawai hendaklah dibuat pada masa
yang berikut—

_(a)_ dalam hal suatu kontrak yang dicadangkan—

(i) pengisytiharan itu hendaklah dibuat di mesyuarat

majlis atau mesyuarat pegawai, mengikut manamana yang berkenaan, yang padanya kontrak yang
dicadangkan itu mula-mula sekali dipertimbangkan;
atau

(ii) pengisytiharan itu hendaklah dibuat di mesyuarat

majlis atau mesyuarat pegawai yang berikutnya,
mengikut mana-mana yang berkenaan, yang diadakan
selepas dia menjadi anggota majlis, orang yang
menyelia atau pegawai menjadi berkepentingan
sedemikian; dan

_(b) dalam hal suatu kontrak yang sedia ada, pengisytiharan_

itu hendaklah dibuat di mesyuarat majlis atau mesyuarat
pegawai yang mula-mula sekali, mengikut mana-mana
yang berkenaan, diadakan selepas anggota majlis, orang
yang menyelia atau pegawai menjadi berkepentingan
sedemikian.

(4) Bagi maksud subseksyen (1), suatu notis am disifatkan telah
diberikan oleh anggota majlis, orang yang menyelia atau pegawai
kepada anggota majlis atau pegawai lain, mengikut mana-mana
yang berkenaan, yayasan Labuan yang berkepentingan itu—

_(a) apabila notis itu diberikan di mesyuarat majlis atau_

mesyuarat pegawai, mengikut mana-mana yang berkenaan;
atau


-----

_Yayasan Labuan_ 37

_(b) apabila anggota majlis, orang yang menyelia atau pegawai_

mengambil langkah yang munasabah untuk memastikan
bahawa perkara itu dibangkitkan dan dibaca di mesyuarat
majlis atau mesyuarat pegawai yang berikutnya, mengikut
mana-mana yang berkenaan, selepas notis itu diberikan.

(5) Tiap-tiap anggota majlis, orang yang menyelia atau pegawai
sesuatu yayasan Labuan yang memegang apa-apa jawatan atau
mempunyai apa-apa harta yang kerananya, sama ada secara langsung
atau tidak langsung, kewajipan atau kepentingan akan wujud
yang bercanggah dengan kewajipan atau kepentingannya sebagai
seorang anggota majlis, orang yang menyelia atau pegawai yayasan
Labuan itu, hendaklah mengisytiharkan di mesyuarat majlis atau
mesyuarat pegawai yayasan Labuan itu atau menyebabkan supaya
diedarkan secara bertulis kepada anggota majlis atau pegawai lain
hakikat dan jenis, sifat dan takat percanggahan itu.

(6) Tiada apa-apa jua dalam seksyen ini boleh dikira sebagai
menjejaskan kuat kuasa mana-mana peruntukan dalam dokumen
konstituen sesuatu yayasan Labuan yang menyekat anggota majlis,
orang yang menyelia atau pegawai sesuatu yayasan Labuan daripada
mempunyai apa-apa kepentingan dalam kontrak dengan yayasan
Labuan itu.

**Liabiliti anggota majlis, orang yang menyelia, pegawai dan**
**setiausaha**

**55.** (1) Tiada anggota majlis, orang yang menyelia, pegawai
atau setiausaha sesuatu yayasan Labuan bertanggungjawab secara
peribadi bagi apa-apa liabiliti sesuatu yayasan Labuan melainkan
jika liabiliti itu telah dilakukan akibat daripada kecuaian melampau,
keingkaran atau salah laku sengaja, fraud atau kecurangan anggota
majlis, orang yang menyelia, pegawai atau setiausaha itu.

(2) Tertakluk kepada seksyen 56, mana-mana peruntukan
yang terkandung dalam dokumen konstituen atau dalam manamana kontrak dengan yayasan Labuan itu atau selainnya, yang
mengecualikan mana-mana anggota majlis, orang yang menyelia,
pegawai atau setiausaha yayasan Labuan itu atau menanggung
ruginya terhadap, apa-apa liabiliti yang menurut kuasa mana-mana
rukun undang-undang akan, jika tidak kerana itu, berhubung kait


-----

38 _Rang Undang-Undang_

dengannya berkenaan dengan apa-apa kecuaian, keingkaran, salah
laku atau pelanggaran kewajipan yang dia bertanggungan baginya
berhubung dengan yayasan Labuan itu, adalah terbatal.

**Mahkamah boleh memberi relief**

**56. (1) Walau apa pun apa-apa yang terkandung dalam seksyen 55,**
sesuatu yayasan Labuan boleh, menurut mana-mana peruntukan
sedemikian yang disebut dalam subseksyen 53(2), menanggung rugi
mana-mana anggota majlis, orang yang menyelia, pegawai atau
setiausaha sedemikian terhadap apa-apa liabiliti yang dilakukan
olehnya dalam membuat pembelaan dalam apa-apa prosiding, sama
ada sivil atau jenayah, yang dalamnya penghakiman yang memihak
kepadanya diberikan atau yang dalamnya dia dibebaskan atau yang
berkaitan dengan apa-apa permohonan di bawah subseksyen (2),
(3) dan (4) yang relief diberikan kepadanya oleh Mahkamah.

(2) Jika, dalam apa-apa prosiding bagi kecuaian, keingkaran,
salah laku, peninggalan atau pelanggaran kewajipan terhadap
seseorang anggota majlis, orang yang menyelia, pegawai atau
setiausaha sesuatu yayasan Labuan, didapati oleh Mahkamah
bahawa orang itu bertanggungan atau mungkin bertanggungan
berkenaan dengan kecuaian, keingkaran, salah laku, peninggalan
atau pelanggaran kewajipan, tetapi dia telah bertindak dengan jujur
dan munasabah dan menjalankan usaha yang wajar, dan bahawa,
setelah mengambil kira segala hal keadaan kes itu, termasuk yang
berkaitan dengan pelantikannya, seadilnya dia patut dimaafkan bagi
kecuaian, keingkaran, salah laku, peninggalan atau pelanggaran
kewajipan itu, Mahkamah itu boleh melepaskannya, sama ada
keseluruhannya atau sebahagiannya, daripada liabilitinya atas
apa-apa terma yang difikirkan patut oleh Mahkamah itu.

(3) Jika seseorang anggota majlis, orang yang menyelia, pegawai
atau setiausaha sesuatu yayasan Labuan mempunyai sebab untuk
mengkhuatiri bahawa apa-apa tuntutan akan atau mungkin dibuat
terhadapnya berkenaan dengan apa-apa kecuaian, keingkaran,
salah laku, peninggalan atau pelanggaran kewajipan, dia boleh
memohon kepada Mahkamah untuk mendapatkan relief, dan
Mahkamah hendaklah, atas mana-mana permohonan sedemikian,
mempuyai kuasa untuk memberinya relief berkenaan dengan
kecuaian, keingkaran, salah laku, peninggalan atau pelanggaran
kewajipan itu.


-----

_Yayasan Labuan_ 39

(4) Jika mana-mana kes yang baginya subseksyen (2) terpakai
dibicarakan oleh seseorang hakim, hakim itu selepas mendengar
keterangan, boleh, jika dia berpuas hati bahawa anggota majlis,
orang yang menyelia, pegawai atau setiausaha itu patut menurut
subseksyen itu dilepaskan sama ada keseluruhannya atau
sebahagiannya daripada liabiliti yang hendak dikuatkuasakan
terhadapnya, menolak kes itu keseluruhannya atau sebahagiannya
dan dengan serta-merta mengarahkan penghakiman yang memihak
kepadanya dibuat atas apa-apa terma mengenai kos atau selainnya
sebagaimana yang difikirkan patut oleh hakim itu.

**Wang atau harta lain daripada aktiviti yang menyalahi**
**undang-undang**

**57. (1) Sesuatu yayasan Labuan tidak boleh menerima—**

_(a)_ apa-apa wang atau harta lain yang berpunca daripada

suatu transaksi, operasi atau aktiviti lain yang merupakan
kesalahan jenayah di bawah undang-undang Malaysia atau
yang, jika dijalankan di Malaysia, akan menjadi kesalahan
sedemikian; atau

_(b) apa-apa wang atau harta lain yang penerimaan, pemunyaan_

atau kawalannya adalah menjadi atau akan menjadi suatu
kesalahan sebagaimana yang disebut dalam perenggan
_(a)._

(2) Maka menjadi kewajipan anggota majlis, orang yang
menyelia, pegawai atau setiausaha sesuatu yayasan Labuan untuk
membawa dengan serta-merta kepada pengetahuan Lembaga jika
dia—

_(a) mempunyai sebab untuk mempercayai bahawa yayasan_

Labuan itu mempunyai harta atau pendapatan yang terakru
kepadanya atau yang didapati olehnya dan yang berpunca
daripada suatu transaksi, operasi atau aktiviti lain yang
merupakan suatu kesalahan jenayah di bawah undangundang Malaysia atau yang, jika dijalankan di Malaysia,
akan menjadi kesalahan sedemikian; atau

_(b) telah menerima atau mempunyai dalam milik atau_

kawalannya wang atau harta lain yang penerimaan,
pemunyaan atau kawalannya adalah menjadi atau akan
menjadi suatu kesalahan sebagaimana yang disebut dalam
perenggan _(a)._


-----

40 _Rang Undang-Undang_

(3) Mana-mana anggota majlis, orang yang menyelia, pegawai
atau setiausaha sesuatu yayasan Labuan yang tanpa alasan yang
munasabah tidak mematuhi kehendak subseksyen (1) atau tidak
mematuhi kehendak subseksyen (2) melakukan suatu kesalahan
dan boleh, apabila disabitkan didenda tidak melebihi tiga juta
ringgit atau dipenjarakan bagi suatu tempoh tidak melebihi lima
tahun atau kedua-duanya.

(4) Semua wang atau harta yang diperihalkan dalam subseksyen
(1) dan (2) hendaklah terlucut hak kepada Kerajaan dan menjadi
hartanya secara mutlak.

**Pelupusan secara fraud**

**58.** (1) Jika dibuktikan bahawa sesuatu yayasan Labuan yang
ditubuhkan atau didaftarkan di Labuan, atau harta yang dilupuskan
kepada yayasan Labuan itu—

_(a) ditubuhkan atau didaftarkan atau dilupuskan sedemikian_

oleh atau bagi pihak pengasas dengan niat utama untuk
memfraud pemiutang pengasas itu; dan

_(b) telah, pada masa penubuhan atau pendaftaran atau pelupusan_

itu berlaku, menjadikan pengasas itu tidak solven atau tanpa
harta yang dengannya tuntutan pemiutang itu, jika berjaya,
akan dapat diselesaikan,

maka penubuhan, pendaftaran atau pelupusan itu tidaklah
menjadi tidak sah atau boleh batal dan yayasan Labuan itu
adalah bertanggungan untuk menjelaskan tuntutan pemiutang
itu setakat kepentingan yang pengasas itu ada dalam harta itu
sebelum penubuhan, pendaftaran atau pelupusan itu, dan apa-apa
pertambahan harta itu, jika ada, selepas itu.

(2) Bagi maksud subseksyen (1), dalam menentukan sama ada
sesuatu yayasan Labuan yang ditubuhkan atau didaftarkan atau
sesuatu pelupusan telah menjadikan pengasas itu tidak solven
atau tanpa harta yang dengannya tuntutan pemiutang itu, jika
berjaya, dapat dijelaskan, hendaklah diambil kira nilai pasaran
yang berpatutan bagi harta pengasas itu, pada masa sebaik selepas
penubuhan, pendaftaran atau pelupusan itu.


-----

_Yayasan Labuan_ 41

(3) Sekiranya nilai pasaran yang berpatutan bagi harta yang
disebut dalam subseksyen (2) melebihi nilai tuntutan pemiutang,
pada masa selepas penubuhan, pendaftaran atau pelupusan itu,
maka yayasan Labuan yang ditubuhkan atau didaftarkan sedemikian
atau pelupusan itu hendaklah bagi maksud Akta ini disifatkan
tidak ditubuhkan atau didaftarkan, atau harta itu tidak dilupuskan,
dengan niat utama untuk memfraud pemiutang itu.

(4) Sesuatu yayasan Labuan yang ditubuhkan atau didaftarkan
di Labuan dan sesuatu pelupusan harta kepada yayasan Labuan itu
tidaklah menjadi fraud terhadap seseorang pemiutang seseorang
pengasas—

_(a) jika penubuhan atau pendaftarannya, atau pelupusan itu,_

berlaku sebelum kausa tindakan pemiutang terhadap
pengasas itu terakru atau berlaku;

_(b) jika penubuhan atau pendaftarannya, atau pelupusan itu,_

berlaku selepas habis tempoh dua tahun dari tarikh kausa
tindakan pemiutang itu terakru; atau

_(c) jika penubuhan atau pendaftarannya, atau pelupusan itu,_

berlaku sebelum habis tempoh dua tahun dari tarikh
kausa tindakan pemiutang terakru dan pemiutang itu tidak
memulakan tindakan sebelum habis tempoh satu tahun dari
tarikh penubuhan atau pendaftaran, atau pelupusan itu.

(5) Seseorang pengasas tidak boleh dikaitkan dengan suatu
niat untuk memfraud seseorang pemiutang semata-mata oleh
sebab—

_(a)_ pengasas itu telah menubuhkan atau mendaftarkan suatu

yayasan Labuan atau telah melupuskan harta kepada
yayasan Labuan itu dalam tempoh dua tahun dari tarikh
kausa tindakan pemiutang itu terakru; atau

_(b) pengasas yayasan Labuan itu ialah seorang benefisiari._

(6) Jika sesuatu yayasan Labuan bertanggungan untuk
menyelesaikan tuntutan pemiutang mengikut cara yang diperuntukkan
dalam subseksyen (1) tetapi tidak dapat berbuat demikian disebabkan
oleh hakikat bahawa harta itu telah dilupuskan, selain kepada
seorang pembeli bona fide dengan nilai, maka apa-apa pelupusan
sedemikian adalah tidak sah.


-----

42 _Rang Undang-Undang_

(7) Bagi maksud seksyen ini, tarikh kausa tindakan terakru
ialah—

_(a) tarikh perbuatan atau peninggalan yang boleh digunakan_

untuk membuktikan kausa tindakan sama ada sebahagiannya
atau keseluruhannya; dan jika terdapat lebih daripada satu
perbuatan atau jika peninggalan itu ialah peninggalan yang
berterusan, tarikh perbuatan yang pertama atau tarikh
peninggalan itu mula berlaku, mengikut mana-mana yang
berkenaan; dan

_(b)_ dalam hal sesuatu tindakan atas suatu penghakiman,

tarikh perbuatan atau peninggalan itu, atau jika terdapat
lebih daripada satu perbuatan atau peninggalan itu ialah
peninggalan yang berterusan, tarikh perbuatan yang pertama
atau tarikh peninggalan itu mula berlaku, mengikut manamana yang berkenaan, yang menyebabkan timbulnya
penghakiman itu.

(8) Dalam seksyen ini, istilah “pemiutang” termasuk mana-mana
orang yang membuat penyataan adanya suatu kausa tindakan.

**Akaun hendaklah disimpan**

**59.** (1) Sesuatu yayasan Labuan hendaklah menyebabkan disimpan
rekod perakaunan dan rekod lain yang sepatutnya yang akan
menjelaskan dengan secukupnya transaksi dan kedudukan kewangan
yayasan Labuan itu.

(2) Tiap-tiap yayasan Labuan dan pegawai yayasan Labuan itu
hendaklah menyebabkan catatan yang sepatutnya dibuat dalam
rekod perakaunan dan rekod lain yayasan Labuan itu dalam
tempoh enam puluh hari dari selesainya transaksi yang berkenaan
dengannya rekod itu berkaitan.

(3) Rekod perakaunan dan rekod lain sesuatu yayasan Labuan
hendaklah disimpan di pejabat berdaftar yayasan Labuan itu atau
di mana-mana tempat lain di Labuan sebagaimana yang difikirkan
patut oleh pegawai dan hendaklah pada setiap masa boleh didapati
untuk diperiksa oleh anggota majlis, orang yang menyelia, pegawai,
dan juruaudit diluluskan, jika seorang juruaudit dilantik.


-----

_Yayasan Labuan_ 43

(4) Seseorang pegawai yayasan Labuan yang tidak mengambil
segala langkah yang munasabah untuk memastikan pematuhan oleh
yayasan Labuan itu akan kehendak seksyen ini, atau disebabkan
perbuatan ingkarnya sendiri menyebabkan apa-apa keingkaran oleh
yayasan Labuan itu di bawah seksyen ini, adalah melakukan suatu
kesalahan dan boleh, apabila disabitkan didenda tidak melebihi
sepuluh ribu ringgit atau dipenjarakan bagi suatu tempoh tidak
melebihi enam bulan atau kedua-duanya.

(5) Mana-mana pengasas, anggota majlis, orang yang menyelia,
pegawai dan setiausaha sesuatu yayasan Labuan berhak diberi,
dalam tempoh tujuh hari selepas dia membuat permintaan kepada
yayasan Labuan itu, sesalinan pernyataan kewangan, akaun dan
rekod dan laporan juruaudit diluluskan, jika ada, tanpa bayaran dan
jika terdapat keingkaran dalam memberikan salinan sedemikian,
yayasan Labuan itu dan tiap-tiap pegawai adalah dianggap
melakukan suatu kesalahan dan boleh, apabila disabitkan didenda
tidak melebihi sepuluh ribu ringgit atau dipenjarakan bagi suatu
tempoh tidak melebihi enam bulan atau kedua-duanya.

**Audit yayasan Labuan**

**60.** (1) Jika, atas permohonan kepada Mahkamah oleh pengasas,
anggota majlis, orang yang menyelia, pegawai, setiausaha atau
benefisiari, Mahkamah berpuas hati bahawa terdapat keterangan
_prima facie mengenai kegagalan untuk mematuhi dokumen_
konstituen atau kehendak Akta ini dalam penjalanan sesuatu
yayasan Labuan, Mahkamah boleh memerintahkan supaya dilantik
seorang juruaudit diluluskan, yang hendaklah seorang juruaudit
diluluskan, untuk menjalankan audit terhadap yayasan Labuan
itu.

(2) Pelantikan seorang juruaudit diluluskan di bawah subseksyen (1)
boleh dijadikan tertakluk kepada syarat diserahkan oleh pemohon itu
dengan Mahkamah suatu amaun, yang akan ditentukan oleh Mahkamah
itu, sebagai jaminan, bagi kos menjalankan audit itu.

(3) Juruaudit diluluskan yang dilantik di bawah seksyen ini
hendaklah mengemukakan laporannya kepada Mahkamah dalam
apa-apa tempoh masa yang ditentukan oleh Mahkamah.

(4) Mahkamah hendaklah membuat apa-apa perintah mengenai
kos sebagaimana yang difikirkannya patut, dengan mengambil
kira sama ada atau tidak permohonan itu mempunyai asas yang
kukuh, dan jika permohonan itu tidak mempunyai asas yang kukuh,


-----

44 _Rang Undang-Undang_

Mahkamah boleh memerintahkan supaya apa-apa kerugian atau
kos yang disebabkan kepada yayasan Labuan itu dengan audit
itu dibayar oleh pemohon itu.

**Tidak boleh berkuat kuasanya tuntutan atau penghakiman**
**luar negara**

**61. (1) Semua persoalan yang berbangkit berkenaan dengan**
sesuatu yayasan Labuan yang ditubuhkan dan wujud di bawah
Akta ini atau berkenaan dengan apa-apa pelupusan harta kepadanya
hendaklah ditentukan mengikut Akta ini, tanpa merujuk kepada
undang-undang mana-mana bidang kuasa lain yang dengannya
yayasan Labuan itu atau pelupusan itu berkaitan, termasuk persoalan
mengenai—

_(a) keupayaan pengasasnya;_

_(b) apa-apa aspek mengenai kesahan yayasan Labuan itu atau_

pelupusan atau pentafsiran atau kesan yayasan Labuan
itu;

_(c) pentadbiran yayasan Labuan itu, sama ada pentadbiran_

itu dijalankan di Labuan atau di tempat lain, termasuk
persoalan mengenai kuasa, obligasi, liabiliti dan hak badan
yang mengurus tadbir atau orang yang menyelia yayasan
Labuan itu dan pelantikan dan penyingkiran mereka; dan

_(d) adanya kuasa dan takat kuasa, yang diberikan atau_

dikekalkan oleh pengasas, termasuk kuasa untuk mengubah
atau membatalkan piagam yayasan Labuan itu dan kesahan
apa-apa penjalanan kuasa itu.

(2) Jika sesuatu yayasan Labuan ditubuhkan dengan sah mengikut
dokumen konstituennya atau sebagaimana yang diperuntukkan oleh
Akta ini, Mahkamah tidak boleh mengubahnya atau mengetepikannya
atau mengiktiraf kesahan apa-apa tuntutan terhadap harta yayasan
Labuan itu menurut undang-undang bidang kuasa yang lain
atau perintah Mahkamah daripada suatu bidang kuasa yang lain
berkenaan dengan—

_(a)_ akibat terhadap diri dan harta daripada suatu perkahwinan

atau penamatan perkahwinan;

_(b) hak pewarisan, sama ada dengan wasiat atau tidak, termasuk_

bahagian tetap suami atau isteri atau saudara mara;

_(c)_ apa-apa tuntutan atau perintah Mahkamah berkaitan dengan

perkara yang disebut dalam perenggan (a) atau (b) berkenaan
dengan undang-undang diri pengasas atau benefisiari; dan


-----

_Yayasan Labuan_ 45

_(d)_ tuntutan pemiutang dalam hal ketidaksolvenan tertakluk

kepada peruntukan seksyen ini.

Bahagian Vii

BENEFISIARI

**Hak benefisiari bagi maklumat berkaitan dengan**
**kepentingannya**

**62.** (1) Seseorang benefisiari yang mempunyai kepentingan
yang terletak hak dalam harta sesuatu yayasan Labuan adalah
mempunyai hak untuk meminta daripada anggota majlis, orang
yang menyelia atau pegawai yayasan Labuan itu maklumat dan
dokumen berkaitan dengan kepentingannya dan secara khusus
berhak—

_(a) untuk menerima, atas permintaan, maklumat daripada_

yayasan Labuan itu berkenaan dengan pencapaian maksud
dan matlamat yayasan itu;

_(b) atas_ permintaan, untuk memeriksa dan diberikan

sesalinan—

(i) piagam yayasan Labuan itu dan apa-apa pindaan yang

dibuat kepada piagam itu;

(ii) artikel yayasan Labuan itu dan apa-apa pindaan yang

dibuat kepada artikel itu;

(iii) mana-mana laporan audit, termasuk mana-mana

laporan audit khas, buku akaun, laporan mengenai
kedudukan kewangan yayasan Labuan itu dan akaun
tahunannya.

(2) Permintaan untuk mendapatkan menerima maklumat atau
memeriksa dokumen yang disebut dalam subseksyen (1) hendaklah
dibuat secara bertulis.

(3) Maklumat dan dokumen yang disebut dalam subseksyen
(1) termasuk—

_(a) semua dokumen yang berhubungan dengan kepentingan_

yang terletak hak pada benefisiari yang dalamnya terma
yayasan Labuan itu atau apa-apa penjalanan kuasa atau budi
bicara boleh didapati; dan


-----

46 _Rang Undang-Undang_

_(b) semua_ pernyataan kewangan yayasan Labuan itu

sebagaimana yang ia berhubungan dengan kepentingan
benefisiari itu.

**Hak benefisiari bagi kerahsiaan**

**63. (1) Apabila menzahirkan apa-apa maklumat atau dokumen**
kepada mana-mana benefisiari, anggota majlis, orang yang menyelia
atau pegawai yayasan Labuan itu hendaklah—

_(a)_ jika benefisiari yang lain meminta supaya dipelihara

kerahsiaan; atau

_(b) jika anggota majlis, orang yang menyelia atau pegawai itu_

mengikut budi bicara mutlak mereka memutuskan bahawa
kerahsiaan merupakan yang terbaik bagi kepentingan
benefisiari yang lain itu,

mengambil segala langkah yang munasabah untuk memelihara hak
kerahsiaan benefisiari yang lain itu dengan memberi benefisiari
itu sahaja dokumen atau maklumat yang membolehkan hak dan
kepentingan atau faedah benefisiari itu di bawah yayasan Labuan
itu ditentukan.

(2) Maklumat dan dokumen itu boleh termasuk salinan atau
cabutan dokumen konstituen atau dokumen lain yang diperakukan
dan salinan nasihat atau pernyataan yang daripadanya nama dan
kepentingan benefisiari yang lain itu telah disunting atau dipotong
untuk memelihara kerahsiaan yang merupakan hak benefisiari
yang lain itu.

**Mahkamah boleh memerintahkan maklumat diberikan kepada**
**benefisiari**

**64. (1) Sekiranya sesuatu yayasan Labuan tidak memenuhi**
permintaan untuk mendapatkan maklumat di bawah seksyen 62 atau
tidak menyediakan dokumen boleh untuk pemeriksaan mengikut
seksyen 62 dan 63 dalam masa yang munasabah, Mahkamah
boleh, atas permohonan benefisiari itu, memerintahkan—

_(a) supaya diberikan maklumat yang diminta itu; dan_


-----

_Yayasan Labuan_ 47

_(b) pemeriksaan dokumen itu, jika wajar, oleh orang yang_

mempunyai kelayakan profesional untuk menilai maklumat
yang terkandung dalam dokumen itu dan melaporkan kepada
benefisiari membuat permohonan itu kepada Mahkamah.

(2) Mana-mana anggota majlis, orang yang menyelia atau
pegawai sesuatu yayasan Labuan yang tidak mengambil segala
langkah yang munasabah untuk memastikan pematuhan oleh
yayasan Labuan itu akan kehendak seksyen ini, atau dengan
perbuatan sengajanya menyebabkan ketidakpatuhan, juga dengan
sendirinya bertanggungjawab terhadap ketidakpatuhan tersebut
dan hendaklah dikomitkan kepada apa-apa perintah sebagaimana
yang difikirkan patut oleh Mahkamah.

**Pembahagian harta kepada benefisiari**

**65. (1) Kecuali jika dokumen konstituen memperuntukkan**
selainnya, tiada pembahagian kepada benefisiari boleh dibuat
dengan sah melainkan jika ditandatangani oleh semua pegawai
yang dilantik.

(2) Pegawai sesuatu yayasan Labuan hanya boleh memberi
kuasa pembahagian kepada benefisiari mengikut Akta ini dan
dokumen konstituen yayasan Labuan itu.

(3) Tiada pembahagian kepada benefisiari boleh dibuat bagi
maksud menggagalkan, atau jika kesan berbuat sedemikian akan
menggagalkan, tuntutan mana-mana pemiutang yayasan Labuan
itu.

**Pewakilan kuasa untuk memberi kuasa pembahagian kepada**
**benefisiari oleh pegawai**

**66. (1) Kecuali jika dokumen konstituen memperuntukkan**
selainnya—

_(a) pegawai yang bertindak sebulat suara boleh mewakilkan_

kepada salah seorang daripada mereka melalui dokumen
yang ditandatangani oleh setiap daripada mereka, kuasa
pegawai itu untuk memberi kuasa pembahagian kepada
benefisiari; dan


-----

48 _Rang Undang-Undang_

_(b) kuasa yang diwakilkan sedemikian di bawah perenggan_

_(a) hendaklah dijalankan sebagaimana yang diperuntukkan_
dalam dokumen pewakilan kuasa itu.

(2) _Subseksyen (1) hendaklah terpakai bagi pegawai yang_
kepadanya kuasa diwakilkan bagi penjalanan kuasa itu seolah-olah
sebutan dalam subseksyen itu mengenai pegawai yang menjalankan
kuasa yang diwakilkan itu ialah sebutan bagi pegawai yang
bertindak bersesama.

Bahagian Viii

PEMBUBARAN

**Pembubaran**

**67.** (1) Sesuatu yayasan Labuan hendaklah terbubar apabila
berlaku hal-hal yang berikut dan apabila pegawai meluluskan
suatu ketetapan yang memberi kesan demikian:

_(a) yayasan Labuan itu ditubuhkan bagi jangka masa tertentu_

dan jangka masa itu telah habis tempoh;

_(b) maksud yayasan Labuan itu telah dicapai atau sudah tidak_

berupaya untuk dicapai; atau

_(c) mana-mana peruntukan piagam yayasan Labuan itu_

menghendaki sedemikian,

(2) Jika dicadangkan supaya dibubarkan sesuatu yayasan
Labuan menurut peruntukan subseksyen (1), pegawai, atau manamana orang lain yang diberi kuasa oleh piagam yayasan Labuan
itu untuk menyelia pembubaran yayasan Labuan itu hendaklah
membuat perisytiharan yang bermaksud bahawa mereka telah
menjalankan siasatan mengenai hal ehwal yayasan Labuan itu dan
berpendapat bahawa yayasan Labuan itu akan dapat membayar
sepenuhnya hutangnya apabila dibubarkan.

(3) Suatu perisytiharan yang dibuat sedemikian di bawah
subseksyen (2) tidak mempunyai kesan melainkan jika ia dibuat
dalam tempoh tiga puluh hari sebaik sebelum diluluskan ketetapan
di bawah subseksyen (1).


-----

_Yayasan Labuan_ 49

(4) Pegawai hendaklah menyebabkan supaya diserahkan kepada
Lembaga perisytiharan yang dibuat menurut subseksyen (2) berserta
dengan suatu salinan ketetapan yang dibuat menurut subseksyen
(1) dalam tempoh tiga puluh hari dari kelulusan ketetapan itu.

(5) Melainkan jika Mahkamah mengarahkan selainnya di bawah
subseksyen 68(2), pegawai hendaklah melakukan segala benda yang
perlu bagi penggulungan teratur hal ehwal yayasan Labuan itu,
dan hendaklah mengumpul harta yayasan Labuan itu, dan selepas
menunaikan atau membuat peruntukan yang secukupnya bagi
penunaian obligasi yayasan Labuan itu, hendaklah membahagikan
harta yang tinggal mengikut cara yang diperuntukkan dalam
seksyen 69.

**Kuasa Mahkamah untuk memerintahkan pembubaran**

**68.** (1) Tanpa menjejaskan seksyen 65, Mahkamah boleh, atas
permohonan yayasan Labuan, atau oleh pemiutang atau pemiutangpemiutang yayasan Labuan itu atau oleh Lembaga, memerintahkan
pembubaran yayasan Labuan itu jika Mahkamah berpendapat bahawa
adalah adil dan saksama yayasan Labuan itu dibubarkan.

(2) Jika Mahkamah memerintahkan supaya sesuatu yayasan
Labuan dibubarkan di bawah seksyen ini, Mahkamah boleh melantik
seorang yang merupakan seorang pelikuidasi yang diluluskan di
bawah seksyen 12 Akta Syarikat Labuan 1990 untuk menyelia
pembubaran yayasan Labuan itu dan boleh, dari semasa ke semasa,
mengarahkan cara pembubaran itu hendaklah dijalankan.

**Pembahagian harta**

**69.** (1) Tertakluk kepada subseksyen (2), jika sesuatu yayasan Labuan
dibubarkan dan ada harta yang tinggal selepas pembubarannya,
harta itu hendaklah menjadi harta benefisiari yang, mengikut
dokumen konstituen yayasan Labuan itu, berhak untuk menerima
apa-apa harta yang tinggal selepas pembubaran yayasan Labuan
itu.

(2) Dalam hal tiada peruntukan yang berlawanan dalam dokumen
konstituen yayasan Labuan itu, jika terdapat lebih daripada seorang
benefisiari yang tinggal yang berhak untuk menerima harta yang
tinggal, harta yang tinggal itu hendaklah dibahagikan sama rata
antara mereka.


-----

50 _Rang Undang-Undang_

(3) Harta yang tinggal hendaklah diuruskan mengikut manamana undang-undang berkaitan yang berhubungan dengan wang
tidak dituntut yang berkuat kuasa di Malaysia sekiranya—

_(a) tiada benefisiari yang berhak untuk menerima harta yayasan_

Labuan yang tinggal itu sebagaimana yang diperuntukkan
dalam subseksyen (1);

_(b) benefisiari yang berhak untuk menerima harta yang tinggal_

itu enggan untuk menerima pemindahmilikan harta yang
tinggal itu; atau

_(c) tiada peruntukan yang berkaitan dalam dokumen konstituen_

yayasan Labuan itu.

Bahagian Ix

PERUNTUKAN AM

**Fi**

**70. (1) Lembaga boleh menetapkan fi berkenaan dengan apa-apa**
perkhidmatan yang diberikan oleh Lembaga di bawah Akta ini
dan berkenaan dengan fi yang dikehendaki ditetapkan di bawah
Akta ini.

(2) Sesuatu yayasan Labuan hendaklah membayar apa-apa fi
tahunan yang ditetapkan, pada atau sebelum setiap ulang tahun
tarikh pendaftarannya.

(3) Jika sesuatu yayasan Labuan tidak membayar fi tahunan
yang disebut dalam subseksyen (2) pada atau sebelum habis
tempoh enam bulan dari tarikh pembayaran fi tahunan itu, maka
hendaklah dibayar sebagai tambahan kepada fi tahunan itu suatu
amaun yang bersamaan dengan lima puluh peratus fi tahunan
itu.

(4) Apa-apa fi yang dipungut oleh atau dibayar kepada Lembaga
di bawah Akta ini hendaklah menjadi sebahagian daripada dan
dikreditkan ke dalam Kumpulan Wang yang ditubuhkan di bawah
seksyen 29 Akta Lembaga Perkhidmatan Kewangan Labuan
1996.


-----

_Yayasan Labuan_ 51

**Kerahsiaan**

**71. (1) Tiada seorang pun yang dengan apa-apa cara mempunyai**
akses kepada apa-apa rekod, buku, daftar, surat menyurat, dokumen,
bahan atau maklumat, yang berhubungan dengan urusan dan
hal ehwal yayasan Labuan, boleh memberikan, mendedahkan,
memberitahu, menerbitkan atau selainnya menzahirkan kepada
mana-mana orang rekod, buku, daftar, surat menyurat, dokumen,
bahan atau maklumat itu.

(2) Semua prosiding selain prosiding jenayah, yang berhubungan
dengan mana-mana yayasan Labuan yang dimulakan dalam manamana Mahkamah di bawah peruntukan Akta ini dan apa-apa rayuan
daripada prosiding itu, hendaklah, melainkan jika diperintahkan
selainnya oleh Mahkamah, didengar secara tertutup dan tiada
butir-butir prosiding itu boleh diterbitkan oleh mana-mana orang
tanpa keizinan Mahkamah.

(3) Peruntukan subseksyen (1) tidak terpakai jika
penzahiran—

_(a) dikehendaki menurut suatu perintah mahkamah yang_

mempunyai bidang kuasa berwibawa dalam apa-apa
prosiding, jika perintah itu telah diperoleh melalui
permohonan _ex-parte,_ yayasan Labuan itu boleh

memberitahu orang yang terlibat dengan perintah itu dan
apabila diterima pemberitahuan itu, orang yang terlibat
itu boleh memfailkan permohonan yang perlu kepada
mahkamah untuk menentang perintah itu atau selainnya
mematuhi perintah itu dengan sewajarnya;

_(b) dikehendaki bagi maksud pelaksanaan fungsi seliaan_

Lembaga sebagaimana yang diperuntukkan di bawah Akta
Lembaga Perkhidmatan Kewangan Labuan 1996;

_(c) adalah menurut seksyen 22 Akta Cukai Aktiviti Perniagaan_

Labuan 1990; atau

_(d) dengan persetujuan yayasan Labuan itu._

(4) Tertakluk kepada subseksyen (3), mana-mana orang yang
menyalahi subseksyen (1) melakukan suatu kesalahan dan boleh,
apabila disabitkan, didenda tidak melebihi satu juta ringgit atau
dipenjarakan selama tempoh tidak melebihi tiga tahun atau keduaduanya.


-----

52 _Rang Undang-Undang_

(5) Tiada apa jua pun dalam seksyen ini boleh menghalang
mana-mana Mahkamah daripada menjalankan budi bicaranya
untuk menghendaki mana-mana orang untuk mengemukakan
apa-apa dokumen atau untuk memberikan apa-apa keterangan
dalam mana-mana prosiding di hadapan Mahkamah yang berkaitan
dengan prosiding itu.

**Hak untuk mendapatkan maklumat**

**72. (1) Tertakluk kepada peruntukan lain seksyen ini, pegawai**
atau setiausaha sesuatu yayasan Labuan hendaklah, apabila
diterima permintaan, memberikan maklumat yang tepat mengenai
kedudukan dan amaun harta yayasan Labuan itu dan pentadbiran
yayasan Labuan itu—

_(a) kepada Mahkamah; atau_

_(b) kepada Lembaga menurut peruntukan Akta Lembaga_

Perkhidmatan Kewangan Labuan 1996;

_(c) kepada pengasas, anggota majlis, orang yang menyelia, atau_

benefisiari, melainkan jika pegawai itu mempunyai sebab
untuk mempercayai bahawa orang itu membuat permintaan
itu dalam keadaan dures.

(2) Walau apa pun terma dokumen konstituen, Mahkamah boleh,
atas permohonan yang dibuat kepada Mahkamah, mengehadkan hak
pengasas, anggota majlis, orang yang menyelia, benefisiari atau
mana-mana orang untuk mendapatkan maklumat yang berhubungan
dengan yayasan Labuan itu atau boleh membuat apa-apa perintah
lain sebagaimana yang difikirkannya patut.

(3) Jika mana-mana pengasas, anggota majlis, orang yang
menyelia, pegawai, setiausaha, atau benefisiari dikehendaki oleh
atau di bawah Akta ini untuk menyerahkan, mengemukakan atau
memberikan kepada Lembaga apa-apa maklumat, statistik, penyata
atau dokumen, Lembaga boleh menetapkan bahawa ia hendaklah
diserahkan, dikemukakan atau diberikan mengikut apa-apa bentuk
dan cara dan dalam apa-apa tempoh atau apa-apa lat tempoh atau
masa, yang selaras dengan mana-mana peruntukan Akta ini atau
peraturan-peraturan yang dibuat di bawah Akta ini, sebagaimana
yang dinyatakan oleh Lembaga dalam penetapan itu, dan pengasas,
anggota majlis, orang yang menyelia, pegawai, setiausaha,
atau benefisiari itu tidak boleh menyerahkan, mengemukakan
atau memberikan sebagai benar dan tepat apa-apa maklumat,


-----

_Yayasan Labuan_ 53

statistik, penyata atau dokumen yang diketahuinya, atau yang dia
mempunyai sebab untuk mempercayai, adalah palsu, tidak tepat
atau mengelirukan.

(4) Mana-mana orang yang tidak mematuhi subseksyen (3)
melakukan suatu kesalahan dan boleh, apabila disabitkan, didenda
tidak melebihi satu juta ringgit atau dipenjarakan selama tempoh
tidak melebihi tiga tahun atau kedua-duanya.

**Sulit**

**73. (1) Kecuali sebagaimana dikehendaki, dibenarkan atau**
selainnya diperuntukkan oleh Akta ini, Mahkamah, atau dokumen
konstituen yayasan Labuan atau sebagaimana perlu bagi maksud
yayasan Labuan, dan walau apa pun peruntukan mana-mana
undang-undang lain—

_(a) tiap-tiap anggota majlis, orang yang menyelia, pegawai, atau_

setiausaha sesuatu yayasan Labuan hendaklah pada setiap
masa menganggap dan memperlakukan semua dokumen
dan maklumat yang berhubungan dengan sesuatu yayasan
Labuan sebagai rahsia dan sulit; dan

_(b) tiada anggota majlis, orang yang menyelia, pegawai, atau_

setiausaha sesuatu yayasan Labuan boleh pada bila-bila
masa dikehendaki untuk mengemukakan kepada atau
di hadapan mana-mana Mahkamah, tribunal, lembaga,
jawatankuasa siasatan atau mana-mana pihak berkuasa lain
atau untuk mendedahkan kepada mana-mana pihak berkuasa
sedemikian apa-apa perkara atau benda yang sampai
pada pengetahuannya atau yang berada dalam miliknya
kerana apa-apa sebab, jika perkara atau benda itu adalah
berhubungan dengan sesuatu yayasan Labuan.

(2) Mana-mana anggota majlis, orang yang menyelia, pegawai,
atau setiausaha sesuatu yayasan Labuan yang, kecuali sebagaimana
yang dikehendaki, dibenarkan atau selainnya diperuntukkan oleh
Akta ini, Mahkamah, atau dokumen konstituen yayasan, pada bilabila masa menyampaikan atau cuba untuk menyampaikan apa-apa
perkara atau benda yang berhubungan dengan sesuatu yayasan
Labuan kepada mana-mana orang melakukan suatu kesalahan dan
boleh, apabila disabitkan, didenda tidak melebihi satu juta ringgit
atau dipenjarakan selama tempoh tidak melebihi tiga tahun atau
kedua-duanya.


-----

54 _Rang Undang-Undang_

**Pendakwaan**

**74. Tiada pendakwaan berkenaan dengan mana-mana kesalahan**
di bawah Akta ini boleh dimulakan kecuali oleh atau dengan
keizinan bertulis Pendakwa Raya.

**Kesalahan yang berhubungan dengan dokumen yayasan**
**Labuan**

**75.** Mana-mana orang yang membuat pernyataan dalam apa-apa
dokumen, bahan, keterangan atau maklumat yang dikehendaki
disimpan atau yang dikehendaki supaya disampaikan kepada
Lembaga di bawah Akta ini yang adalah palsu atau mengelirukan
berkenaan dengan apa-apa fakta material atau yang tidak menyatakan
apa-apa fakta material melakukan suatu kesalahan dan boleh,
apabila disabitkan, didenda tidak melebihi satu juta ringgit atau
dipenjarakan selama tempoh tidak melebihi tiga tahun atau keduaduanya.

**Kesalahan oleh pertubuhan perbadanan**

**76.** (1) Jika sesuatu pertubuhan perbadanan melakukan kesalahan
di bawah Akta ini, mana-mana orang yang pada masa pelakuan
kesalahan itu merupakan seorang pengarah atau pegawai dalam
pertubuhan perbadanan itu atau yang berupa sebagai bertindak
atas apa-apa sifat sedemikian atau yang telah dengan apa-apa cara
atau apa-apa takat bertanggungjawab bagi pengurusan apa-apa
hal-ehwal pertubuhan perbadanan itu atau yang membantu dalm
pengurusan sedemikian—

_(a) boleh didakwa secara berasingan atau bersesama dalam_

prosiding yang sama bersekali dengan pertubuhan
perbadanan itu; dan

_(b) jika pertubuhan perbadanan itu didapati melakukan kesalahan_

itu, hendaklah disifatkan telah melakukan kesalahan itu
melainkan jika, dengan mengambil kira jenis fungsinya atas
sifat itu dan bagi segala hal keadaan, dia membuktikan—

(i) bahawa kesalahan itu telah dilakukan tanpa

pengetahuan, persetujuan atau pembiarannya;
dan


-----

_Yayasan Labuan_ 55

(ii) bahawa dia telah mengambil segala langkah berjaga
jaga yang munasabah dan telah menjalankan usaha
wajar untuk mengelakkan berlakunya kesalahan
itu.

(2) Jika mana-mana orang di bawah Akta ini boleh dikenakan
apa-apa hukuman atau penalti bagi perbuatan, peninggalan,
pengabaian atau keingkarannya, dia boleh dikenakan hukuman
atau penalti yang sama bagi tiap-tiap perbuatan, peninggalan,
pengabaian atau keingkaran oleh mana-mana pekerja atau ejennya,
atau pekerja ejen itu, jika perbuatan, peninggalan, pengabaian
atau keingkaran itu telah dilakukan—

_(a) oleh pekerja orang itu semasa penggajiannya;_

_(b) oleh ejen itu apabila bertindak bagi pihak orang itu; atau_

_(c)_ oleh pekerja ejen itu semasa penggajian pekerja itu oleh

ejen itu atau selainnya bagi pihak ejen itu yang bertindak
bagi pihak orang itu.

**Kuasa mengkompaun**

**77.** (1) Lembaga boleh, dengan keizinan bertulis Pendakwa Raya,
mengkompaun mana-mana kesalahan yang dilakukan oleh manamana orang di bawah Akta ini dengan membuat tawaran secara
bertulis kepada yang semunasabahnya disyaki telah melakukan
keasalahan itu untuk mengkompaun kesalahan itu apabila dibayar
kepada Lembaga suatu jumlah wang tidak melebihi lima puluh
peratus daripada denda maksimum bagi kesalahan itu dalam apa-apa
masa sebagaimana yang dinyatakan dalam tawaran bertulisnya.

(2) Sesuatu tawaran di bawah subseksyen (1) boleh dibuat pada
bila-bila masa selepas kesalahan itu dilakukan tetapi sebelum
apa-apa pendakwaan baginya dimulakan, dan jika amaun yang
dinyatakan dalam tawaran itu tidak dibayar dalam masa yang
dinyatakan dalam tawaran itu atau apa-apa perlanjutan masa yang
boleh diberikan oleh Lembaga, pendakwaan bagi kesalahan itu
boleh dimulakan pada bila-bila masa selepas itu terhadap orang
yang kepadanya tawaran itu dibuat.

(3) Jika sesuatu kesalahan telah dikompaun di bawah subseksyen
(1), tiada pendakwaan boleh dimulakan berkenaan dengan kesalahan
itu terhadap orang yang kepadanya tawaran kompaun itu dibuat,


-----

56 _Rang Undang-Undang_

dan apa-apa dokumen atau benda yang disita berkaitan dengan
kesalahan itu boleh dilepaskan oleh Lembaga, tertakluk kepada
apa-apa terma dan syarat yang difikirkannya patut untuk dikenakan
mengikut syarat-syarat kompaun.

(4) Semua jumlah wang yang diterima di bawah seksyen
ini hendaklah dibayar ke dalam Kumpulan Wang Disatukan
Persekutuan.

**Kuasa untuk mengenakan penalti pentadbiran**

**78.** (1) Lembaga boleh mengenakan penalti pentadbiran terhadap
mana-mana orang yang tidak mematuhi mana-mana peruntukan
Akta ini.

(2) Lembaga hendaklah, sebelum membuat keputusan untuk
mengenakan apa-apa penalti pentadbiran terhadap mana-mana
orang, menyampaikan kepada orang itu suatu notis bertulis yang
menghendakinya untuk menunjukkan sebab mengapa penalti
pentadbiran itu tidak patut dikenakan terhadapnya.

(3) Jika suatu penjelasan yang memuaskan tidak diterima dalam
apa-apa tempoh yang dinyatakan dalam notis bertulis itu, Lembaga
boleh mengenakan suatu penalti pentadbiran sebanyak amaun yang
tidak melebihi lima ratus ringgit bagi setiap hari ketidakpatuhan
itu dan amaun itu tidak boleh secara keseluruhannya melebihi
sepuluh ribu ringgit.

(4) Jika seseorang tidak membayar suatu penalti pentadbiran
yang dikenakan oleh Lembaga di bawah subseksyen (3), penalti
yang dikenakan oleh Lembaga itu boleh dibawa guaman baginya
dan didapatkan balik sebagai hutang yang tertunggak kepada
Lembaga.

**Kuasa am untuk menetapkan dan menentukan**

**79. Jika apa-apa perkara yang dikehendaki ditetapkan atau**
ditentukan di bawah Akta ini dan tiada cara dinyatakan, ia hendaklah
ditetapkan atau ditentukan, mengikut mana-mana yang berkenaan,
secara bertulis, dan peruntukan yang berlainan boleh dibuat bagi
orang yang berlainan, golongan, kategori atau perihalan orang
yang berlainan.


-----

_Yayasan Labuan_ 57

**Kuasa Menteri untuk membuat peraturan-peraturan**

**80. (1) Menteri boleh, atas syor Lembaga, membuat peraturan-**
peraturan yang perlu atau suai manfaat bagi menjalankan sepenuhnya
peruntukan Akta ini.

(2) Peraturan-peraturan yang dibuat di bawah Akta ini boleh
memperuntukkan bagi apa-apa perbuatan atau peninggalan yang
melanggar mana-mana peraturan-peraturan itu menjadi suatu
kesalahan dan boleh mengadakan peruntukan bagi penalti denda
yang tidak melebihi dua puluh lima ribu ringgit.

**Kuasa Menteri untuk meminda Jadual**

**81. (1) Menteri boleh, atas syor Lembaga, dari semasa ke**
semasa melalui perintah yang disiarkan dalam Warta, mengubah,
memotong, menambah, menggantikan, atau selainnya meminda
mana-mana Jadual dan dengan penyiaran itu, Jadual sebagaimana
yang diubah, dipotong, ditambah, digantikan atau selainnya dipinda,
hendaklah berkuat kuasa dengan sepenuhnya dan berkesan dan
hendaklah disifatkan menjadi sebahagian daripada Akta ini dari
tarikh penyiaran itu, atau dari tarikh yang kemudian daripada itu
sebagaimana yang dinyatakan dalam perintah itu.

(2) Menteri boleh, dalam mengubah, memotong atau menggantikan
mana-mana Jadual yang disebut dalam subseksyen (1), mengenakan
apa-apa terma dan syarat yang difikirkannya perlu.

**Kuasa Menteri untuk memberikan pengecualian**

**82.** Menteri boleh, atas syor Lembaga, mengecualikan mana-mana
yayasan Labuan daripada mana-mana peruntukan Akta ini dan
boleh, dalam memberikan pengecualian itu, mengenakan apa-apa
terma dan syarat yang difikirkan patut oleh Menteri.

**Tatacara jika tidak ditetapkan**

**83. Sekiranya apa-apa perbuatan atau langkah dikehendaki atau**
dibenarkan untuk dilakukan atau diambil di bawah Akta ini dan
tiada bentuk atau tatacara ditetapkan sama ada dalam Akta ini atau
peraturan-peraturan yang dibuat di bawah Akta ini, permohonan


-----

58 _Rang Undang-Undang_

boleh dibuat kepada Lembaga bagi mendapatkan arahan tentang
cara perbuatan atau langkah itu boleh dibuat atau diambil, dan
apa-apa perbuatan atau langkah yang dibuat atau diambil mengikut
arahannya hendaklah menjadi pelaksanaan yang sah perbuatan
atau langkah itu.

**Pemakaian Akta Lembaga Perkhidmatan Kewangan Labuan**
**1996**

**84. Jika terdapat apa-apa percanggahan atau ketidakselarasan**
peruntukan Akta ini dengan Akta Lembaga Perkhidmatan Kewangan
Labuan 1996, peruntukan Akta Lembaga Perkhidmatan Kewangan
Labuan 1996 hendaklah mengatasi.

Jadual Pertama

[Subseksyen 8(2)]

Butir-butir Piagam

1. Nama yayasan Labuan

2. Nama dan alamat pengasas atau jika pengasas ialah suatu pertubuhan

perbadanan atau perbadanan, tempat ia diperbadankan dan pejabat berdaftar
atau pejabat utamanya atau tempat perniagaannya

3. Maksud atau matlamat yayasan Labuan itu

4. Identiti benefisiari atau pengenalpastian suatu badan yang dengannya

benefisiari itu akan dipastikan, atau pernyataan bahawa yayasan Labuan
itu akan memanfaatkan orang awam keseluruhannya

5. Tempoh, jika ada, yang baginya yayasan Labuan itu akan wujud atau,

jika yayasan Labuan itu akan wujud bagi tempoh yang tidak ditentukan,
pernyataan mengenai hakikat itu

6. Nama dan alamat setiausaha yayasan Labuan itu di Labuan yang merupakan

alamat pejabat berdaftar yayasan Labuan itu mengikut kehendak seksyen
44

Jadual Kedua

[Subseksyen 8(3)]

Peruntukan Piagam

1. Pemeliharaan hak atau kuasa pengasas


-----

_Yayasan Labuan_ 59

2. Pindaan piagam

3. Menghendaki atau membenarkan artikel dibuat

4. Penambahan atau penyingkiran benefisiari

5. Pelantikan majlis, anggota majlis atau orang yang menyelia sama ada

sebagai ganti atau tambahan bagi majlis, dan peranan dan kuasa mereka

6. Pengawalseliaan mana-mana orang yang menyelia yayasan Labuan

7. Pelantikan, penamatan pelantikan, tempoh jawatan dan kuasa pewakilan

pegawai-pegawai yayasan Labuan

8. Pelantikan, penamatan pelantikan dan tempoh jawatan juruaudit diluluskan

kepada yayasan Labuan itu mengikut budi bicara majlis

9. Pembatalan piagam oleh pengasas dan pemulangan harta kepada

pengasas

Jadual Ketiga

[Subseksyen 10(1)]

Artikel Yayasan Labuan

1. Pembahagian harta kepada benefisiari

2. Pengenalpastian mana-mana benefisiari permulaan atau mana-mana benefisiari

yang akan ditetapkan pada tarikh kemudian

3. Nilai minimum harta yayasan Labuan itu yang dalam ketiadaannya tiada

pembahagian kepada mana-mana benefisiari boleh dibuat

4. Pengenalpastian benefisiari yang tinggal apabila yayasan itu dibubarkan

Jadual Keempat

[Subseksyen 14(1)]

Dokumen bagi Pendaftaran Yayasan Labuan

1. Pernyataan yang ditandatangani oleh setiausaha yayasan Labuan yang

mengandungi butir-butir yang berikut yang dicabut daripada piagam:

_(a) nama yayasan Labuan_

_(b) tarikh piagam dan tarikh mengenai apa-apa pindaan yang dibuat kepada_

piagam itu


-----

60 _Rang Undang-Undang_

_(c) maksud dan matlamat yayasan Labuan_

_(d) tarikh artikel yayasan Labuan itu, jika ada, dan tarikh mengenai apa-_

apa pindaan yang dibuat kepada artikel itu

_(e) nama dan alamat setiausaha yayasan Labuan itu_

_(f) alamat pejabat berdaftar yayasan Labuan itu_

_(g) tempoh yang baginya yayasan Labuan itu ditubuhkan_

_(h) salinan asal piagam yayasan Labuan_

2. Senarai yang mengandungi nama dan alamat pegawai yayasan Labuan

3. Akuan berkanun oleh setiausaha yayasan Labuan mengenai pematuhan

semua kehendak yang berkaitan Akta ini

Jadual Kelima

[Seksyen 26 dan 36]

Mesyuarat Majlis dan Mesyuarat Pegawai

**Mesyuarat majlis dan mesyuarat pegawai**

**1.** (1) Tertakluk kepada apa-apa had dalam dokumen konstituen, anggota majlis
dan pegawai-pegawai sesuatu yayasan Labuan boleh memanggil mesyuarat
mengikut apa-apa cara dan pada bila-bila masa dan di mana-mana tempat di
dalam atau di luar Labuan sebagaimana yang perlu.

(2) Tertakluk kepada apa-apa had dalam dokumen konstituen, sesuatu

mesyuarat majlis dan mesyuarat pegawai-pegawai sesuatu yayasan Labuan
boleh diadakan di lebih daripada satu tempat dengan menggunakan apa-apa
teknologi yang memberi semua anggota majlis dan pegawai peluang yang
munasabah untuk didengar.

**Mesyuarat majlis**

**2.** (1) Peruntukan yang berikut hendaklah berkuat kuasa setakat yang dokumen
konstituen sesuatu yayasan Labuan tidak membuat peruntukan yang lain baginya
berkenaan dengan sesuatu mesyuarat majlis:

_(a) suatu mesyuarat majlis boleh dipanggil melalui notis tujuh hari secara_

bertulis;

_(b) notis mesyuarat majlis hendaklah disampaikan kepada tiap-tiap pengasas_

dan anggota majlis sendiri secara bertulis, melalui pos, melalui faksimile
atau secara elektronik di alamat yang terakhir sekali diberikan kepada
yayasan Labuan itu bagi maksud penyampaian apa-apa notis;


-----

_Yayasan Labuan_ 61

_(c) mana-mana anggota majlis boleh memanggil mesyuarat;_

_(d) kuorum ialah sekurang-kurangnya dua anggota majlis;_

_(e) anggota-anggota majlis yang hadir hendaklah melantik seorang pengerusi_

daripada kalangan mereka; dan

_(f) tertakluk kepada peruntukan Akta ini, anggota-anggota majlis hendaklah_

meluluskan ketetapan, melalui majoriti biasa undi anggota-anggota
majlis, setiap anggota majlis mempunyai satu undi dan pengerusi
mempunyai undi pemutus dalam hal undi sama rata.

(2) Semua minit mesyuarat majlis hendaklah direkodkan dan disimpan di

pejabat berdaftar.

(3) Apa-apa minit sedemikian sebagaimana yang diperuntukkan dalam

subseksyen (2), jika berupa ditandatangani oleh pengerusi mesyuarat yang
dalamnya prosiding itu diadakan, atau oleh pengerusi mesyuarat yang berikutnya,
hendaklah menjadi keterangan mengenai prosiding itu.

(4) Jika minit mesyuarat majlis telah dibuat mengikut peruntukan seksyen

ini, mesyuarat itu hendaklah disifatkan telah diadakan dan dimulakan dengan
sewajarnya, sehingga dibuktikan sebaliknya.

(5) Perenggan ini tidak terpakai dalam hal majlis yang mempunyai anggota

tunggal, dan apa-apa sebutan kepada minit mesyuarat majlis hendaklah menjadi
keterangan mengenai suatu keputusan atau arahan majlis berhubung dengan
apa-apa perkara mengenai apa-apa hal-ehwal yayasan Labuan itu.

**Mesyuarat tahunan pegawai dan mesyuarat pegawai**

**3. (1) Yayasan Labuan hendaklah, dalam setiap tahun, mengadakan sekurang-**
kurangnya satu mesyuarat pegawai-pegawai sebagai mesyuarat tahunannya
sebagai tambahan bagi mana-mana mesyuarat lain dalam tahun itu, dan
hendaklah menetapkan mesyuarat itu sebagai sedemikian dalam notis memanggil
mesyuarat itu.

(2) Pengasas, dan anggota majlis atau orang yang menyelia berhak

untuk—

_(a) diberitahu mengenai mesyuarat itu;_

_(b) membentangkan urusan untuk dipertimbangkan pada mesyuarat itu;_

dan

_(c)_ hadir dan didengar pada mesyuarat itu, tetapi tidak berhak untuk

mengundi pada mesyuarat itu.


-----

62 _Rang Undang-Undang_

**Notis mesyuarat pegawai**

**4.** Mesyuarat pegawai-pegawai boleh dipanggil dengan notis tujuh hari
secara bertulis dan notis mesyuarat itu hendaklah disampaikan kepada tiap-tiap
pegawai, pengasas, anggota majlis atau orang yang menyelia secara bertulis
melalui pos, faksimile atau secara elektronik di alamat yang terakhir diberikan
kepada yayasan Labuan itu bagi maksud penyampaian apa-apa notis.

**Rekuisisi mesyuarat**

**5. (1) Pegawai sesuatu yayasan, walau apa pun apa-apa dalam dokumen**
konstituen yayasan Labuan itu, hendaklah, atas rekuisisi pengasas, anggota
majlis atau orang yang menyelia dengan serta-merta mengambil tindakan untuk
memanggil mesyuarat pegawai-pegawai.

(2) Rekuisisi itu hendaklah—

_(a) menyatakan matlamat mesyuarat itu;_

_(b) ditandatangani oleh orang yang membuat rekuisisi itu; dan_

_(c)_ disimpan di alamat berdaftar yayasan Labuan itu.

(3) Jika pegawai-pegawai tidak, dalam tempoh dua puluh satu hari dari

tarikh rekuisisi itu, memanggil mesyuarat, orang yang membuat rekuisisi itu
boleh memanggil mesyuarat, dengan syarat bahawa mesyuarat itu diadakan
dalam tempoh enam puluh hari dari tarikh rekuisisi itu.

(4) Suatu mesyuarat yang dipanggil di bawah perenggan ini oleh orang yang

membuat rekuisisi hendaklah dipanggil mengikut cara yang sama, seberapa
hampir yang mungkin, dengan cara yang mengikutnya mesyuarat hendaklah
dipanggil oleh pegawai-pegawai.

(5) Apa-apa perbelanjaan yang munasabah yang dilakukan oleh orang yang

membuat rekuisisi oleh sebab kegagalan pegawai-pegawai untuk memanggil
mesyuarat hendaklah dibayar semula kepada orang yang membuat rekuisisi itu
oleh yayasan Labuan itu, dan apa-apa jumlah wang yang dibayar semula itu
hendaklah ditahan simpan oleh yayasan Labuan itu daripada apa-apa jumlah
wang yang kena dibayar atau akan menjadi kena dibayar oleh yayasan Labuan
itu sebagai fi atau saraan lain berkenaan dengan perkhidmatan kepada manamana pegawai sedemikian yang ingkar.

**Kuorum**

**6. (1) Kuorum bagi mesyuarat pegawai-pegawai ialah kuorum yang ditetapkan**
dalam dokumen konstituen yayasan Labuan itu.

(2) Jika tiada kuorum ditetapkan dalam dokumen konstituen, mesyuarat

pegawai-pegawai hendaklah terbentuk dengan sewajarnya bagi segala maksud
jika pada permulaan mesyuarat itu separuh daripada jumlah keseluruhan pegawai
hadir sendiri atau melalui orang silih ganti.


-----

_Yayasan Labuan_ 63

**Pengerusi mesyuarat pegawai**

**7. Pegawai-pegawai yang hadir pada mesyuarat itu hendaklah melantik**
daripada kalangan mereka yang hadir seorang pengerusi.

**Ketetapan**

**8. Pegawai-pegawai pada mesyuarat pegawai-pegawai hendaklah meluluskan**
ketetapan, tertakluk kepada kehendak Akta ini, melalui majoriti biasa undi
yang dibuat oleh pegawai-pegawai itu, setiap pegawai mempunyai satu undi
dan pengerusi mempunyai undi pemutus dalam hal undi sama rata.

**Tindakan melalui persetujuan pegawai secara bertulis**

**9. Tertakluk kepada apa-apa had dalam dokumen konstituen, suatu tindakan**
yang boleh diambil oleh pegawai-pegawai pada mesyuarat pegawai-pegawai
boleh juga diambil melalui ketetapan semua pegawai melalui persetujuan
bertulis, atau melalui teleks, telegram, faksimile, kawat atau perhubungan
elektronik bertulis yang lain, tanpa keperluan apa-apa notis.

**Orang silih ganti bagi pegawai**

**10.** (1) Tertakluk kepada apa-apa had dalam dokumen konstituen, seseorang
pegawai boleh dengan surat cara bertulis melantik seorang silih ganti yang
tidak semestinya perlu seorang pegawai.

(2) Seorang silih ganti bagi seseorang pegawai yang dilantik di bawah

subperenggan (1) berhak untuk menghadiri mesyuarat semasa ketiadaan pegawai
yang melantiknya dan untuk mengundi atau memberikan persetujuan sebagai
ganti pegawai itu.

**Minit mesyuarat**

**11. (1) Setiap yayasan Labuan hendaklah menyebabkan minit semua mesyuarat**
pegawai-pegawai dicatatkan dalam buku yang disimpan bagi maksud itu.

(2) Minit yang dibuat mengenai mesyuarat pegawai-pegawai, jika ditandatangani

sewajarnya, hendaklah menjadi keterangan mengenai prosiding itu dan diterima
sebagai keterangan _prima facie_ bagi fakta yang dinyatakan dalam minit itu
tanpa bukti selanjutnya.

(3) Jika minit dibuat mengenai mesyuarat pegawai-pegawai mengikut

peruntukan perenggan ini, mesyuarat itu hendaklah disifatkan telah diadakan
dan dipanggil dengan sewajarnya, dan semua prosiding yang berlaku pada
mesyuarat itu disifatkan telah berlaku dengan sewajarnya sehingga dibuktikan
sebaliknya.


-----

64 _Rang Undang-Undang_

HURAIAN

Akta Yayasan Labuan 2009 (“Akta”) yang dicadangkan oleh Rang Undang-Undang
ini bertujuan untuk mengadakan peruntukan bagi penubuhan, pengawalseliaan
dan pembubaran yayasan di Labuan dan bagi perkara yang berhubungan
dengannya. Konsep yayasan ialah suatu konsep yang diiktiraf secara sah di
Negara-negara undang-undang sivil memandangkan sistem undang-undang sivil
mengiktiraf konsep mengenai kewajipan secara kontrak bukannya kewajipan
secara fidusiari dan ekuiti berbanding sistem common law. Oleh yang demikian,
Akta akan merangkumi entiti berhubungan dengan asal-usul undang-undang
sivil dan menjadikan entiti Labuan lebih diterima dalam kedua-dua sistem
_common law dan undang-undang sivil._

Bahagian I

1. Bahagian I memperkatakan perkara permulaan.

2. _Fasal 1 mengandungi tajuk ringkas Akta dan peruntukan tentang permulaan_
kuat kuasa Akta.

3. _Fasal_ _2 mengandungi takrif perkataan beberapa ungkapan yang digunakan_
dalam Akta.

Bahagian II

4. Bahagian II memperkatakan pentadbiran Akta.

5. _Fasal 3 memperuntukkan bahawa Lembaga Perkhidmatan Kewangan_
(sebelum ini dikenali sebagai Lembaga Perkhidmatan Kewangan Luar Pesisir
atau LOFSA) bertanggungjawab bagi pentadbiran Akta yang dicadangkan.

Bahagian III

6. Bahagian III memperkatakan penubuhan sesuatu yayasan Labuan.

7. _Fasal 4 mengadakan peruntukan bagi penubuhan sesuatu yayasan Labuan_
dengan menandatangani piagam.

8. _Fasal 5 menyatakan keperluan yang perlu dipenuhi oleh seseorang pengasas_
manakala _fasal 6 memperkatakan benefisiari sesuatu yayasan Labuan._

9. _Fasal 7 mengadakan peruntukan bagi maksud dan matlamat bagi penubuhan_
sesuatu yayasan Labuan.

10. _Fasal 8 menghendaki tiap-tiap yayasan Labuan mempunyai piagam_

yang hendaklah ditandatangani dengan sewajarnya oleh setiap pengasas dan
menyatakan kehendak tentang apa yang sepatutnya dinyatakan dalam piagam
sesuatu yayasan Labuan dan peruntukan bagi perkara yang boleh dibuat oleh
piagam yayasan Labuan.


-----

_Yayasan Labuan_ 65

11. _Fasal 9 menyatakan peruntukan yang berhubungan dengan pindaan piagam_

yayasan Labuan jika tiada apa-apa tatacara dalam piagam itu. Demikian juga
halnya dalam keadaan tertentu, contohnya, jika persetujuan tidak dapat dicapai
bagi apa-apa pindaan yang dicadangkan kepada piagam itu, jika piagam itu
tidak mempunyai peruntukan bagi pindaan atau jika peruntukan seksyen ini
tidak dapat dipatuhi kerana pengasas tidak lagi hidup atau wujud.

12. _Fasal 10 memperkatakan perkara yang mengenainya artikel sesuatu_

yayasan Labuan boleh memperuntukkan, tetapi jika tiada artikel tentang
perkara itu, peruntukan tentang perkara itu yang diperuntukkan dalam akta
yang dicadangkan hendaklah terpakai.

13. _Fasal 11_ memperkatakan cara harta sesuatu yayasan Labuan sepatutnya

dipindahkan hakmiliknya dan cara harta yayasan Labuan sepatutnya
diuruskan.

14. _Fasal 12 menyatakan kuasa dan obligasi pengasas atau pengasas-pengasas_

yayasan Labuan.

Bahagian IV

15. Bahagian IV memperkatakan pendaftaran sesuatu yayasan Labuan di

bawah Akta yang dicadangkan.

16. _Fasal 13 menyatakan kriteria am bagi nama yang dibenarkan bagi sesuatu_

yayasan Labuan dan bahawa Lembaga boleh enggan untuk mendaftarkan
yayasan jika nama yayasan Labuan itu pada pendapatnya mengelirukan dalam
apa cara atau selainnya tidak diingini.

17. _Fasal 14 menyatakan peruntukan berhubung dengan permohonan bagi_

pendaftaran sesuatu yayasan Labuan.

18. _Fasal 15 mengadakan peruntukan bagi pengeluaran suatu perakuan_

pendaftaran.

19. _Fasal 16 menyatakan kehendak bagi menyenggara suatu daftar mengenai_

yayasan Labuan yang didaftarkan di bawah Akta yang dicadangkan.

20. _Fasal 17 menghendaki supaya apa-apa perubahan mengenai butir-butir_

sesuatu yayasan Labuan yang didaftarkan di bawah Akta yang dicadangkan
diberitahu.

21. _Fasal 18 menyatakan kriteria am dan tatacara bagi menukar nama yayasan_

Labuan. Peruntukan _fasal 18 juga memperuntukkan bahawa yayasan Labuan_
hendaklah menukar namanya kepada nama yang diluluskan oleh Lembaga dan
jika Lembaga meluluskan sedemikian, hendaklah menukarnya dalam masa tiga
puluh hari selepas tarikh kelulusan itu atau apa-apa tempoh yang lebih lama
yang dibenarkan oleh Lembaga, melainkan jika Menteri, melalui notis bertulis,
membatalkan kelulusan itu.


-----

66 _Rang Undang-Undang_

22. _Fasal 19 memperuntukkan bahawa pertukaran nama sesuatu yayasan_

Labuan tidak menjejaskan hak dan obligasinya.

23. _Fasal 20 memberi Lembaga kuasa untuk memotong nama yayasan_

Labuan daripada daftar jika yayasan gagal untuk membayar fi tahunan atau
melanggar mana-mana peruntukan Akta dan mengadakan peruntukan bagi
tatacara pemotongan nama daripada daftar.

24. _Fasal 21_ dan _22_ memperkatakan kesan pemotongan nama dan tatacara

yang mengawal kemasukan semula dalam daftar nama sesuatu yayasan Labuan
yang telah dipotong daripada daftar itu.

25. _Fasal 23 membenarkan sesuatu yayasan yang ditubuhkan di bawah_

undang-undang negara atau bidang kuasa lain, tertakluk kepada yayasan itu
memenuhi kehendak di bawah Akta ini dan undang-undang bidang kuasa
yang di bawahnya yayasan itu ditubuhkan, didomisilkan semula di Labuan
dan didaftarkan di Labuan seolah-olah yayasan itu telah ditubuhkan di bawah
Akta ini.

26. _Fasal 24 membenarkan sesuatu yayasan Labuan yang ditubuhkan di_

Labuan didomisilkan semula dan didaftarkan di bawah undang-undang Negara
lain dengan cara yang diperuntukkan di bawah undang-undang Negara itu.

Bahagian V

27. Bahagian V memperkatakan majlis, pegawai dan setiausaha sesuatu

yayasan Labuan.

28. _Fasal 25_ mengadakan peruntukan bagi pelantikan suatu majlis yayasan

Labuan dan kehendak yang hendaklah dipenuhi sebelum dilantik sebagai
anggota majlis.

29. Di bawah fasal 26 penjalanan suatu mesyuarat majlis hendaklah tertakluk

kepada peruntukan Jadual Kelima.

30. _Fasal 27 menyatakan hal keadaan yang seseorang anggota majlis hilang_

kelayakan.

31. Di bawah _fasal 28, seseorang anggota majlis yang berhasrat untuk_

berhenti sebagai anggota majlis, hendaklah memberi notis secara bertulis
tentang hasratnya itu.

32. _Fasal 29 memperkatakan pelantikan orang yang menyelia._

33. _Fasal 30 memberi Mahkamah kuasa, atas permintaan pengasas, anggota_

majlis atau orang yang menyelia yang lain, atau pegawai sesuatu yayasan
Labuan, untuk melantik anggota majlis jika pada masa itu tiada anggota majlis
dilantik bagi suatu yayasan Labuan atau bilangan anggota yang dilantik kurang
daripada yang dikehendaki oleh piagam yayasan Labuan itu.


-----

_Yayasan Labuan_ 67

34. _Fasal 31,32 dan 33 menyatakan kuasa, hak dan kewajipan majlis dan_

_fasal 34 mengadakan peruntukan bagi sebutan mengenai majlis yang hendaklah_
terpakai juga bagi anggota majlis yang bertindak bersesama dan berasingan.

35. _Fasal 35_ mengadakan peruntukan bagi pelantikan pegawai sesuatu

yayasan Labuan dan menyatakan kehendak dan standard yang perlu dipenuhi
oleh pegawai yang dilantik sebagai pegawai yayasan Labuan.

36. Di bawah _fasal 36 penjalanan mesyuarat pegawai hendaklah tertakluk_

kepada peruntukan Jadual Kelima.

37. _Fasal 37 menyatakan hal keadaan yang seseorang pegawai yayasan_

Labuan hilang kelayakan sebagai pegawai sedemikian.

38. _Fasal 38 menyatakan kewajipan pegawai yayasan, yang antara lain,_

pegawai yayasan hendaklah mengambil segala langkah dan membuat atau
menyebabkan supaya dibuat semua perkara yang perlu untuk mentadbir yayasan
dengan sewajarnya supaya dapat mencapai maksud dan matlamat yayasan itu.
Jika tiada pelantikan majlis atau orang yang mengawal selia lain, pegawai
yayasan yang bertindak bersesama hendaklah menjadi badan yang mengurus
tadbir yayasan dan, sebagaimana terhadap pihak ketiga, pegawai yang bertindak
sedemikian hendaklah mewakili yayasan.

39. Di bawah _fasal 39, seseorang pegawai yayasan Labuan yang berhasrat_

untuk berhenti sebagai pegawai, hendaklah memberi notis secara bertulis
tentang hasratnya itu.

40. _Fasal 40 memperkatakan bayaran saraan kepada pegawai sesuatu yayasan_

Labuan.

41. _Fasal 41 mengadakan peruntukan bagi pelantikan setiausaha kepada_

yayasan dan menyatakan kehendak dan standard yang hendaklah dipenuhi
oleh setiausaha sebelum dilantik sebagai setiausaha kepada sesuatu yayasan.

42. Di bawah fasal 42, seseorang setiausaha yayasan Labuan yang berhasrat

untuk berhenti sebagai setiausaha, hendaklah memberi notis secara bertulis
tentang hasratnya itu.

43. _Fasal 43_ menghendaki dokumen yayasan Labuan difailkan melalui

setiausaha.

44. _Fasal 44 menyatakan kehendak bagi pejabat berdaftar yayasan Labuan._

_Fasal ini selanjutnya memperuntukkan kaedah penyampaian dokumen kepada_
yayasan Labuan.

45. _Fasal 45 menghendaki dokumen yang difailkan dengan Lembaga untuk_

disimpan di pejabat berdaftar yayasan Labuan.

46. _Fasal 46 menguruskan cara bagaimana bentuk rekod yayasan Labuan_

hendaklah disimpan.


-----

68 _Rang Undang-Undang_

47. _Fasal 47 memperuntukkan bahawa jika apa-apa surat cara atau dokumen_

yang hendaklah diserahkan dengan Lembaga adalah dalam bahasa selain
bahasa Inggeris, terjemahan yang ditentusahkan atau diperakukan dalam bahasa
kebangsaan atau Inggeris hendaklah diberikan.

48. _Fasal 48 dan 49 memperkatakan pemeriksaan dokumen yayasan Labuan_

yang disimpan oleh yayasan Labuan dan Lembaga masing-masing.

Bahagian VI

49. Bahagian VI Akta memperkatakan keupayaan yayasan Labuan.

50. _Fasal 50_ memperkatakan keupayaan dan kuasa sesuatu yayasan dan

bahawa yayasan yang didaftarkan sewajarnya di bawah Akta ini adalah suatu
entiti yang sah dan boleh membawa guaman dan dibawa guaman atas namanya
sendiri.

51. _Fasal 51 menyatakan cara pengesahan perbuatan yang dilakukan oleh_

sesuatu yayasan Labuan yang melampaui keupayaannya.

52. _Fasal 52_ menyatakan had kuasa pegawai dan majlis untuk mengikat

yayasan Labuan. Fasal ini juga memperuntukkan bahawa sesuatu pihak kepada
suatu transaksi dengan yayasan Labuan tidak terikat untuk menyiasat sama
ada transaksi itu adalah transaksi yang dibenarkan oleh dokumen konstituen
yayasan atau berkenaan dengan apa-apa had tentang kuasa pegawai atau majlis
untuk mengikat yayasan atau memberi kuasa kepada orang lain untuk berbuat
demikian.

53. _Fasal 53 memperkatakan penyempurnaan kontrak, dokumen oleh yayasan_

Labuan. Sesuatu yayasan Labuan boleh mempunyai meterai dan, melainkan jika
dibenarkan selainnya oleh piagam atau artikel, jika ia mempunyai meterai itu,
meterai itu hendaklah dicapkan dalam kehadiran dan disaksikan oleh seorang
pegawai, majlis atau penandatangan yang diberi kuasa oleh yayasan. _Fasal_
ini juga mengadakan peruntukan bagi hal keadaan tertentu apabila meterai
dikehendaki dan hal keadaan lain yang dokumen tidak perlu dimeterai.

54. _Fasal 54_ adalah berhubung dengan penzahiran kepentingan tiap-tiap

pegawai yayasan Labuan. Tiap-tiap pegawai yayasan Labuan yang, sama ada
secara langsung atau tidak langsung, mempunyai kepentingan dalam sesuatu
kontrak atau kontrak yang dicadangkan dengan yayasan Labuan, hendaklah,
dengan seberapa segera yang dapat dilaksanakan selepas fakta yang berkaitan
telah diketahuinya, mengisytiharkan bentuk kepentingannya di mesyuarat
pegawai yayasan Labuan atau menyebabkan supaya diedarkan secara bertulis
kepada semua pegawai lain butir-butir kepentingannya kecuali jika pegawai
yayasan Labuan terdiri daripadanya sahaja yang merupakan anggota atau
pemiutang perbadanan atau firma lain yang berminat dengan kontrak atau
kontrak yang dicadangkan itu dengan yayasan itu, jika kepentingan itu boleh
dianggap dengan wajar sebagai bukan kepentingan yang material.


-----

_Yayasan Labuan_ 69

55. _Fasal 55_ menerangkan takat liabiliti pegawai yayasan dan hal keadaan

apabila dia boleh dikecualikan dengan adil bagi kecuaian, keingkaran, salah
laku atau pelanggaran kewajipan, yang di bawah _fasal 56, Mahkamah boleh_
melepaskannya, sama ada keseluruhan atau sebahagian, daripada liabilitinya atas
apa-apa terma yang difikirkan patut oleh Mahkamah. Fasal 55 memperuntukkan
selanjutnya bahawa tiada pegawai yayasan boleh bertanggungan secara peribadi
bagi apa-apa liabiliti sesuatu yayasan melainkan jika liabiliti itu telah dilakukan
akibat kecuaian melampau, keingkaran sengaja atau salah laku sendiri.

56. _Fasal 57 melarang yayasan Labuan daripada menerima dan berurusan_

dengan wang daripada aktiviti haram. Dan _fasal ini selanjutnya menghendaki_
pengarah, pegawai atau ejen yayasan Labuan untuk menzahirkan kepada
Lembaga mana-mana yayasan Labuan yang mempunyai harta atau pendapatan
berpunca daripada aktiviti haram.

57. _Fasal 58 memperkatakan kesan pelupusan harta yayasan Labuan secara_

fraud. Contohnya, jika dibuktikan bahawa yayasan ditubuhkan atau didaftarkan
di Labuan, atau harta yang dilupuskan kepada yayasan itu ditubuhkan atau
didaftarkan atau dilupuskan oleh pengasas itu dengan niat utama untuk memfraud
pemiutang dan berbuat demikian pada masa penubuhan atau pendaftaran atau
pelupusan itu berlaku, yang membuatkan pengasas insolven atau tanpa harta
yang dengannya tuntutan pemiutang, jika berjaya, boleh diselesaikan.

58. _Fasal 59 menghendaki supaya suatu akaun yang sepatutnya dan rekod lain_

disimpan oleh yayasan Labuan yang boleh menjelaskan secukupnya mengenai
transaksi dan kedudukan kewangan yayasan.

59. _Fasal 60_ memperkatakan audit, yang apabila dipohon oleh pengasas,

pegawai, majlis, mana-mana orang yang mengawal selia lain atau benefisiari
kepada Mahkamah, Mahkamah berpuas hati bahawa terdapat keterangan prima
_facie bagi kegagalan untuk mematuhi dokumen konstituen atau kehendak_
Akta ini dalam penjalanan yayasan Labuan, Mahkamah boleh memerintahkan
pelantikan juruaudit yang diluluskan untuk menjalankan audit yayasan.

60. _Fasal 61_ memperuntukkan bahawa tuntutan atau penghakiman luar

negara tidak boleh berkuat kuasa di bawah hal keadaan tertentu. _Fasal_ ini
selanjutnya memperuntukkan bahawa semua persoalan berkenaan dengan
yayasan Labuan yang ditubuhkan dan wujud di bawah Akta ini atau berkenaan
dengan pelupusan harta kepadanya, hendaklah ditentukan mengikut Akta ini,
tanpa sebutan mengenai undang-undang mana-mana bidang kuasa lain yang
dengannya yayasan atau pelupusan itu berkaitan.

Bahagian VII

61. Bahagian VII memperkatakan hak benefisiari untuk mendapatkan maklumat

mengenai kepentingannya.

62. _Fasal 62 menyatakan hak benefisiari bagi maklumat mengenai kepentingannya_

dan _fasal 63 selanjutnya memperuntukkan benefisiari hak kerahsiaan ke_
atas maklumat atau dokumen yang dizahirkan atas permintaan di bawah
_fasal 62._


-----

70 _Rang Undang-Undang_

63. Di bawah _fasal 64, Mahkamah boleh, atas permohonan oleh benefisiari,_

mengarahkan mana-mana anggota majlis, orang yang menyelia, pegawai atau
setiausaha yayasan Labuan untuk mematuhi permintaan untuk mendapatkan
maklumat di bawah fasal 62 sekiranya yayasan Labuan tidak mematui permintaan
itu.

64. _Fasal 65 memperkatakan pembahagian harta kepada benefisiari._

65. _Fasal 66 memperuntukkan bahawa pegawai sesuatu yayasan Labuan yang_

bertindak sebulat suara boleh mewakilkan kepada mana-mana seorang daripada
mereka melalui dokumen yang ditandatangan oleh setiap daripada mereka,
kuasa pegawai untuk memberi kuasa pembahagian harta kepada benefisiari.

Bahagian VIII

66. Bahagian VIII memperkatakan tentang pembubaran sesuatu yayasan

Labuan.

67. _Fasal 67 menyatakan tatacara dan hal keadaan yang sesuatu yayasan_

Labuan hendaklah dibubarkan.

68. _Fasal 68 memberi Mahkamah kuasa untuk memerintahkan pembubaran_

sesuatu yayasan Labuan, atas permohonan yayasan Labuan itu, atau oleh pemiutang
atau pemiutang-pemiutang yayasan Labuan itu, jika pada pendapat mahkamah
bahawa adalah adil dan saksama untuk yayasan Labuan itu dibubarkan.

69. _Fasal 69 memperkatakan pembahagian harta, jika sesuatu yayasan_

Labuan dibubarkan dan ada harta yang tinggal selepas pembubarannya, harta
itu hendaklah menjadi harta orang yang, mengikut dokumen konstituen, berhak
untuk menerima apa-apa harta yang tinggal selepas pembubaran yayasan Labuan
itu. Jika tiada peruntukan berlawanan dalam dokumen konstituen sesuatu
yayasan Labuan, jika terdapat lebih daripada seorang benefisiari yang tinggal
yang berhak untuk menerima harta yang tinggal itu, harta yang tinggal itu
hendaklah dibahagikan sama rata antara mereka.

Bahagian IX

70. Bahagian IX memperkatakan peruntukan am.

71. _Fasal 70 bertujuan memberi Lembaga kuasa budi bicara untuk mengenakan_

bayaran fi di bawah Akta.

72. _Fasal 71 memperuntukkan bahawa semua prosiding (selain prosiding_

jenayah) berkenaan dengan sesuatu yayasan Labuan hendaklah dijalankan
secara tertutup dan bertujuan untuk melarang penzahiran apa-apa maklumat
berhubungan dengan hal-ehwal sesuatu yayasan Labuan.


-----

_Yayasan Labuan_ 71

73. _Fasal 73 memperuntukkan bahawa secara amnya tiap-tiap pegawai, anggota_

majlis, setiausaha atau orang yang menyelia sesuatu yayasan Labuan dan tiaptiap orang lain hendaklah pada setiap masa menganggap dan memperlakukan
semua dokumen dan maklumat yang berhubungan dengan sesuatu yayasan
Labuan sebagai rahsia dan sulit walaupun terdapat keadaan apabila maklumat
itu dikehendaki supaya diberikan di bawah _fasal 72._

74. _Fasal 74 memperuntukkan bahawa pendakwaan sesuatu kesalahan boleh_

dimulakan dengan keizinan Pendakwa Raya.

75. _Fasal 75 memperkatakan kesalahan berhubungan dengan dokumen sesuatu_

yayasan Labuan.

76. _Fasal 76_ memperuntukkan bahawa jika sesuatu pertubuhan perbadanan

melakukan kesalahan di bawah Akta, pengarah atau pegawai pertubuhan
perbadanan itu hendaklah juga bertanggungngan bagi kesalahan itu.

77. _Fasal 77 memberi Lembaga kuasa, dengan keizinan Pendakwa Raya, untuk_

mengkompaun apa-apa kesalahan di bawah Akta dan mengadakan peruntukan
bagi bayaran amaun yang dipungut itu ke dalam Kumpulan Wang Disatukan
Persekutuan.

78. _Fasal 78_ bertujuan untuk membolehkan Lembaga mengenakan penalti

pentadbiran atas mana-mana orang jika diberi Lembaga kuasa untuk berbuat
sedemikian di bawah Akta bagi apa-apa ketidakpatuhan peruntukan Akta yang
tidak menjadi suatu kesalahan terhadap Akta.

79. _Fasal 79_ memperkatakan kuasa am untuk menetapkan dan menentukan

di bawah Akta ini jika tiada cara dinyatakan.

80. _Fasal 80 memberi Menteri kuasa untuk membuat peraturan-peraturan_

berkenaan dengan semua perkara dan benda yang dikehendaki oleh Akta ini
untuk ditetapkan atau diperuntukkan, dan menyatakan penalti yang boleh
ditetapkan dalam peraturan-peraturan yang dibuat di bawah Akta.

81. _Fasal 81 memberi Menteri kuasa untuk meminda Jadual._

82. _Fasal 82 memberi Menteri kuasa untuk mengecualikan mana-mana orang_

daripada mana-mana peruntukan Akta.

83. _Fasal 83 memberi Lembaga kuasa untuk menentukan prosedur jika tiada_

tatacara ditetapkan atau tiada prosedur diperuntukkan di bawah Akta berkenaan
dengan apa-apa perbuatan atau langkah yang dikehendaki atau dibenarkan
dibuat di bawah Akta.

84. _Fasal 84 memperuntukkan bahawa jika terdapat apa-apa ketidaselarasan_

antara peruntukan Akta dengan Akta Lembaga Perkhidmatan Kewangan Luar
Pesisir Labuan 1996 [Akta 545], peruntukan Akta Lembaga Perkhidmatan
Kewangan Luar Pesisir Labuan 1996 hendaklah mengatasi.

85. Jadual Pertama dan Kedua bertujuan menyatakan butir-butir dan peruntukan

yang perlu ada dalam piagam sesuatu yayasan Labuan.


-----

72 _Rang Undang-Undang_

86. Jadual Ketiga bertujuan untuk menyatakan perkara yang boleh diperuntukkan

dalam artikel sesuatu yayasan Labuan.

87. Jadual Keempat bertujuan untuk menyatakan dokumen yang hendaklah

dikemukakan berserta permohonan bagi pendaftaran yayasan Labuan.

88. Jadual Kelima bertujuan untuk menyatakan tatacara dan prosiding

mesyuarat majlis dan mesyuarat pegawai.

_IMPLIKASI KEWANGAN_

Rang Undang-Undang ini tidak akan melibatkan Kerajaan apa-apa perbelanjaan
wang tambahan.

[PN(U[2])2672]


-----

