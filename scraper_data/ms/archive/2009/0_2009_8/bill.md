---
Year: 2009
Bill: D.R.28/2009 - Rang Undang-Undang Suruhanjaya Sekuriti (Pindaan) 2009 (Lulus)
Title: D.R.28/2009 - Rang Undang-Undang Suruhanjaya Sekuriti (Pindaan) 2009 (Lulus)
Download URL: https://www.parlimen.gov.my/files/billindex/pdf/2009/DR282009.pdf
URL: https://www.parlimen.gov.my/files/billindex/pdf/2009/DR282009.pdf
---
---
Reading:
D.R.28/2009
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

_Suruhanjaya Sekuriti (Pindaan)_ 1

**D.R. 28/2009**

RANG UNDANG-UNDANG

_b e r n a m a_

Suatu Akta untuk meminda Akta Suruhanjaya Sekuriti 1993.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Suruhanjaya Sekuriti**
(Pindaan) 2009.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta, dan Menteri_
boleh menetapkan tarikh yang berlainan bagi permulaan kuat
kuasa semua peruntukan atau peruntukan yang berlainan Akta ini,
berkenaan dengan kelas atau kategori orang atau sekuriti yang
berlainan.

**Pindaan seksyen 2**

**2. Akta Suruhanjaya Sekuriti 1993 [Akta 498], yang disebut**
“Akta ibu” dalam Akta ini, dipinda dalam subseksyen 2(1)—

_(a) dengan memasukkan selepas takrif “Kumpulan Wang”_

takrif yang berikut:

‘ “Lembaga Pemantauan Audit” ertinya Lembaga
Pemantauan Audit yang ditubuhkan di bawah
seksyen 31c;’; dan


-----

2 _Rang Undang-Undang_

_(b) dengan memasukkan selepas takrif “Mahkamah” takrif_

yang berikut:

‘ “Majlis Penasihat Shariah” ertinya Majlis Penasihat
Shariah yang ditubuhkan di bawah Akta Pasaran Modal
dan Perkhidmatan 2007;’.

**Pindaan seksyen 15**

**3. Subseksyen 15(1) Akta ibu dipinda—**

_(a) dengan menggantikan noktah di hujung perenggan_ _(n)_

dengan perkataan “; dan”; dan

_(b) dengan memasukkan selepas perenggan_ _(n) perenggan_

yang berikut:

“(o) mendaftar semua juruaudit entiti berkepentingan

awam bagi maksud Akta ini, dan menggalakkan dan
membangunkan suatu kerangka kerja pemantauan
audit yang berkesan di Malaysia.”.

**Bahagian baru IIIa**

**4. Akta ibu dipinda dengan memasukkan selepas Bahagian III**
Bahagian yang berikut:

“Bahagian IIIa

LEMBAGA PEMANTAUAN AUDIT

Penggal 1

_Permulaan_

**Tafsiran bagi maksud Bahagian IIIa**

**31a. Dalam Bahagian ini—**

“entiti berkepentingan awam” ertinya entiti yang dinyatakan
dalam Jadual 1;

“Institut Akauntan Malaysia” ertinya Institut Akauntan
Malaysia yang ditubuhkan di bawah Akta Akauntan 1967

[Akta 94];


-----

_Suruhanjaya Sekuriti (Pindaan)_ 3

“juruaudit” ertinya juruaudit perseorangan atau firma audit
yang didaftarkan di bawah seksyen 31o sebagai juruaudit
entiti berkepentingan awam;

“Pegawai Pemeriksa” ertinya seseorang yang diberi
kuasa oleh Lembaga Pemantauan Audit untuk menjalankan
pemeriksaan di bawah seksyen 31v;

“Pegawai Penyiasat” ertinya seseorang yang diberi kuasa
oleh Lembaga Pemantauan Audit untuk menjalankan siasatan
di bawah seksyen 31w;

“pihak berkuasa berkaitan” termasuklah Bank Negara
Malaysia, Suruhanjaya Syarikat Malaysia, Institut Akauntan
Malaysia dan mana-mana pihak berkuasa lain yang ditentukan
oleh Menteri.

PENGGAL 2

_Penubuhan dan Fungsi Lembaga Pemantauan Audit_

**Fungsi Suruhanjaya berhubungan dengan pemantauan**
**audit**

**31** **b.** Fungsi Suruhanjaya yang berhubungan dengan

pemantauan audit adalah seperti yang berikut:

_(a) menggalakkan dan membangunkan kerangka kerja_

pemantauan audit yang berkesan dan teguh di
Malaysia;

_(b) menggalakkan keyakinan terhadap kualiti dan_

kebolehpercayaan penyata kewangan teraudit
di Malaysia; dan

_(c) mengawal selia juruaudit entiti berkepentingan_

awam.

**Penubuhan Lembaga Pemantauan Audit**

**31c.** (1) Bagi maksud menunaikan fungsinya di bawah
seksyen 31b, Suruhanjaya hendaklah menubuhkan suatu
Lembaga Pemantauan Audit.


-----

_Rang Undang-Undang_

(2) Lembaga Pemantauan Audit hendaklah terdiri
daripada anggota yang berikut yang hendaklah dilantik oleh
Suruhanjaya:

_(a) seorang pengerusi eksekutif; dan_

_(b) enam anggota bukan eksekutif._

(3) Bagi maksud subseksyen (2), anggota yang dilantik
oleh Suruhanjaya—

_(a) mesti mempunyai pengetahuan dan pengalaman dalam_

kewangan, perniagaan, atau dalam apa-apa disiplin
lain yang berkaitan;

_(b) mesti merupakan individu yang mempunyai integriti_

dan reputasi yang telah menunjukkan komitmen
terhadap kepentingan pelabur; dan

_(c) mesti memahami tanggungjawab bagi dan sifat_

penzahiran kewangan sebagaimana yang dikehendaki
oleh entiti berkepentingan awam.

(4) Pengerusi eksekutif hendaklah berkhidmat sepenuh
masa dan tidak boleh—

_(a) diambil kerja oleh mana-mana orang lain atau_

melibatkan diri dalam apa-apa aktiviti profesional
atau perniagaan yang lain;

_(b) menjadi pengarah atau pemegang syer mengawal_

mana-mana entiti berkepentingan awam, perbadanan
berkaitannya atau syarikat bersekutunya;

_(c) mempunyai apa-apa bahagian dalam apa-apa keuntungan_

sesuatu firma perakaunan atau pengauditan; dan

_(d) menerima bayaran daripada mana-mana firma_

perakaunan atau pengauditan atau daripada manamana orang lain sebagaimana yang ditetapkan oleh
Suruhanjaya, selain bayaran tetap yang berterusan
di bawah perkiraan lazim bagi persaraan daripada
sesuatu firma perakaunan atau pengauditan tertakluk
kepada apa-apa syarat sebagaimana yang dikenakan
oleh Suruhanjaya.


-----

_Suruhanjaya Sekuriti (Pindaan)_ 5

(5) Dalam seksyen ini, “pemegang syer mengawal” ertinya
seseorang yang—

_(a) berhak untuk menjalankan, atau mengawal penjalanan,_

tidak kurang daripada lima belas peratus undi yang
berkaitan dengan syer mengundi dalam sesuatu
syarikat;

_(b) mempunyai kuasa untuk melantik atau menyebabkan_

dilantik bilangan majoriti pengarah sesuatu syarikat;
atau

_(c) mempunyai kuasa untuk membuat atau menyebabkan_

dibuat, keputusan berkenaan dengan urusan atau
pentadbiran sesuatu syarikat, dan untuk melaksanakan
keputusan itu atau menyebabkan keputusan itu
dilaksanakan.

(6) Pada setiap masa, tidak lebih daripada dua anggota
bukan eksekutif Lembaga Pemantauan Audit hendaklah
merupakan anggota Institut Akauntan Malaysia yang didaftarkan
di bawah Akta Akauntan 1967 sebagai akauntan bertauliah,
akauntan berlesen atau anggota bersekutu.

**Pemakaian Jadual 2**

**31d. (1) Jadual 2 terpakai bagi anggota Lembaga Pemantauan**
Audit.

(2) Menteri boleh meminda Jadual 2 melalui perintah yang
disiarkan dalam _Warta._

**Tanggungjawab Lembaga Pemantauan Audit**

**31** **e. (1) Tanpa menjejaskan keluasan seksyen 31** f,
tanggungjawab Lembaga Pemantauan Audit dalam membantu
Suruhanjaya menunaikan fungsinya di bawah seksyen 31b,
adalah seperti yang berikut:

_(a) melaksanakan dasar dan program bagi memastikan_

suatu sistem pemantauan audit yang berkesan
di Malaysia;


-----

_Rang Undang-Undang_

_(b) mendaftarkan juruaudit entiti berkepentingan awam_

bagi maksud Akta ini;

_(c) mengarahkan Institut Akauntan Malaysia supaya_

mengadakan atau menerima pakai, atau melalui
kedua-duanya, piawaian pengauditan dan etika yang
hendaklah dipakai oleh juruaudit;

_(d) menjalankan pemeriksaan dan program pemantauan_

ke atas juruaudit untuk menilai tahap pematuhan
piawaian pengauditan dan etika;

_(e) menjalankan siasatan dan mengenakan sanksi yang_

sesuai terhadap juruaudit yang tidak mematuhi
piawaian pengauditan dan etika;

_(f) bekerjasama dengan pihak berkuasa yang berkaitan_

dalam merumuskan dan melaksanakan strategi bagi
penambahbaikan tahap penzahiran kewangan entiti
berkepentingan awam;

_(g) berhubung dan bekerjasama dengan badan pemantauan_

di luar Malaysia untuk menambah baik kedudukan
profesion pengauditan di Malaysia dan di peringkat
antarabangsa; dan

_(h) melaksanakan apa-apa kewajipan atau fungsi lain_

sebagaimana yang ditentukan oleh Lembaga
Pemantauan Audit sebagai perlu atau sesuai untuk
menggalakkan piawaian profesional yang tinggi bagi
juruaudit dan untuk membaiki kualiti perkhidmatan
audit yang diberikan oleh juruaudit.

(2) Lembaga Pemantauan Audit hendaklah melaksanakan
tanggungjawab di bawah subseksyen (1) bagi pihak dan atas
nama Suruhanjaya.

**Suruhanjaya boleh memberikan arahan am atau khusus**
**kepada Lembaga Pemantauan Audit**

**31f. Suruhanjaya boleh, dari semasa ke semasa, memberi**
Lembaga Pemantauan Audit apa-apa arahan am atau khusus
yang selaras dengan peruntukan Bahagian ini.


-----

_Suruhanjaya Sekuriti (Pindaan)_ 7

**Penzahiran kepentingan**

**31g.** (1) Seseorang anggota Lembaga Pemantauan Audit yang,
sama ada secara langsung atau tidak langsung, mempunyai
sendiri atau melalui anggota keluarganya, apa-apa kepentingan
mengenai apa-apa perkara yang dibincangkan oleh Lembaga
Pemantauan Audit hendaklah menzahirkan kepada Lembaga
itu hakikat dan jenis kepentingannya.

(2) Penzahiran di bawah subseksyen (1) hendaklah
direkodkan dalam minit Lembaga Pemantauan Audit dan,
selepas penzahiran itu, anggota yang mempunyai kepentingan
dalam perkara itu—

_(a) tidak boleh mengambil bahagian atau hadir dalam_

apa-apa pertimbangtelitian atau keputusan Lembaga
Pemantauan Audit; dan

_(b) tidak boleh diambil kira bagi maksud membentuk_

kuorum Lembaga Pemantauan Audit.

(3) Mana-mana anggota Lembaga Pemantauan Audit
yang tidak menzahirkan kepentingannya sebagaimana yang
diperuntukkan di bawah subseksyen (1) melakukan suatu
kesalahan dan boleh, apabila disabitkan, didenda tidak melebihi
dua ratus lima puluh ribu ringgit atau dipenjarakan selama
tempoh tidak melebihi lima tahun atau kedua-duanya.

(4) Tiada tindakan atau prosiding Lembaga Pemantauan
Audit boleh menjadi tidak sah atas alasan bahawa manamana anggota Lembaga Pemantauan Audit telah melanggar
peruntukan seksyen ini.

PENGGAL 3

_Kewangan_

**Kumpulan Wang Lembaga Pemantauan Audit**

**31h.** (1) Bagi maksud Bahagian ini, Suruhanjaya hendaklah
menubuhkan dan mentadbirkan suatu kumpulan wang yang
dikenali sebagai “Kumpulan Wang Lembaga Pemantauan
Audit”.


-----

_Rang Undang-Undang_

(2) Aset Kumpulan Wang Lembaga Pemantauan Audit
hendaklah menjadi harta Suruhanjaya dan hendaklah disimpan
berasingan dan dipisahkan daripada harta Kumpulan Wang.

(3) Kumpulan Wang Lembaga Pemantauan Audit hendaklah
terdiri daripada yang berikut:

_(a) apa-apa jumlah wang sebagaimana yang ditentukan_

oleh Suruhanjaya dari semasa ke semasa bagi maksud
Bahagian ini;

_(b) sumbangan sebagaimana yang ditetapkan oleh Menteri_

di bawah seksyen 31i;

_(c) fi pendaftaran yang ditetapkan di bawah_

seksyen 31o;

_(d) penalti yang dikenakan di bawah seksyen 31z;_

_(e) fi atau bayaran lain yang dikenakan di bawah Bahagian_

ini;

_(f) wang yang didapatkan atau diperoleh daripada apa-apa_

pelaburan Kumpulan Wang Lembaga Pemantauan
Audit; dan

_(g) semua jumlah wang atau harta lain yang, dengan_

apa-apa cara, kena dibayar kepada atau terletak
hak pada Kumpulan Wang Lembaga Pemantauan
Audit yang berhubungan dengan apa-apa perkara
yang bersampingan dengan fungsi dan kuasanya di
bawah Bahagian ini.

**Sumbangan**

**31i.** (1) Menteri boleh, melalui perintah yang disiarkan dalam
_Warta, menetapkan orang yang dikehendaki untuk membuat_
sumbangan kepada Kumpulan Wang Lembaga Pemantauan
Audit dan amaun sumbangan itu.

(2) Sumbangan yang dibuat di bawah subseksyen (1)
hendaklah digunakan hanya bagi maksud menjalankan fungsi
Suruhanjaya di bawah seksyen 31b.


-----

_Suruhanjaya Sekuriti (Pindaan)_ 9

**Perbelanjaan yang hendaklah dipertanggungkan pada**
**Kumpulan Wang Lembaga Pemantauan Audit**

**31j.** Suruhanjaya hendaklah menggunakan wang dalam
Kumpulan Wang Lembaga Pemantauan Audit bagi maksud
yang berikut:

_(a) membayar apa-apa perbelanjaan yang dilakukan_

dengan sah oleh Lembaga Pemantauan Audit
termasuk fi dan kos guaman dan fi dan kos lain,
dan saraan orang yang diambil kerja atau diambil
khidmat oleh Suruhanjaya bagi maksud penjalanan
fungsi Suruhanjaya dan tanggungjawab Lembaga
Pemantauan Audit dalam Bahagian ini, termasuk
pemberian pinjaman, elaun persaraan dan ganjaran
kepada orang sedemikian;

_(b) membayar apa-apa perbelanjaan yang dilakukan dalam_

merancang dan melaksanakan program membina
keupayaan yang berhubungan dengan profesion
perakaunan dan pengauditan; dan

_(c) membayar apa-apa belanja, kos atau perbelanjaan_

lain yang dilakukan atau diterima dengan sepatutnya
oleh Lembaga Pemantauan Audit bagi melaksanakan
peruntukan Bahagian ini.

**Pelaburan**

**31k. Wang dalam Kumpulan Wang Lembaga Pemantauan**
Audit hendaklah, setakat yang ia tidak dikehendaki untuk
dibelanjakan di bawah Bahagian ini, dilaburkan oleh
Suruhanjaya mengikut apa-apa cara yang difikirkan patut
oleh Suruhanjaya.

**Laporan tahunan dan akaun**

**31l.** (1) Lembaga Pemantauan Audit hendaklah, dalam
masa tiga bulan selepas berakhirnya setiap tahun kewangan,
menyediakan suatu laporan mengenai aktivitinya dalam
tahun kewangan itu dan menghantar suatu salinan laporan
itu kepada Suruhanjaya.


-----

10 _Rang Undang-Undang_

(2) Bagi maksud subseksyen (1), laporan itu hendaklah
menyatakan—

_(a) penilaian Lembaga Pemantauan Audit tentang_

prestasi dan keberkesanannya dalam menunaikan
tanggungjawabnya di bawah seksyen 31e;

_(b) penilaian tentang risiko signifikan yang berhubungan_

dengan kualiti dan kebolehpercayaan penyata
kewangan entiti berkepentingan awam sebagaimana
yang dikenal pasti oleh Lembaga Pemantauan Audit
dalam perjalanan pemeriksaan dan siasatannya,
dan langkah-langkah penting yang disyorkan oleh
Lembaga Pemantauan Audit untuk mengatasi risiko
itu;

_(c) sistem, prosedur dan amalan yang digunakan_

oleh Lembaga Pemantauan Audit untuk menilai
keberkesanan operasinya; dan

_(d) apa-apa perkara lain yang menjejaskan penjalanan_

fungsi Lembaga Pemantauan Audit.

(3) Suruhanjaya hendaklah menyebabkan suatu salinan
laporan tahunan dikemukakan kepada Menteri.

(4) Lembaga Pemantauan Audit hendaklah menyimpan
akaun yang sepatutnya bagi Kumpulan Wang Lembaga
Pemantauan Audit dan hendaklah menyediakan suatu kunci
kira-kira berkenaan dengan akaun itu.

(5) Akaun Kumpulan Wang Lembaga Pemantauan Audit
hendaklah disimpan berasingan daripada akaun Suruhanjaya
sebagaimana yang diperuntukkan di bawah seksyen 29.

(6) Suruhanjaya hendaklah menyebabkan penyata akaun
Kumpulan Wang Lembaga Pemantauan Audit diaudit oleh
juruaudit yang dilantik oleh Suruhanjaya.

(7) Suruhanjaya hendaklah, dengan seberapa segera yang
mungkin, menghantar suatu salinan penyata akaun Kumpulan
Wang Lembaga Pemantauan Audit yang diperakui oleh
juruaudit dan suatu salinan laporan juruaudit kepada Menteri
yang hendaklah menyebabkannya dibentangkan di hadapan
kedua-dua Majlis Parlimen.


-----

_Suruhanjaya Sekuriti (Pindaan)_ 11

**Akta Badan Berkanun (Akaun dan Laporan Tahunan)**
**1980**

**31m.** Akta Badan Berkanun (Akaun dan Laporan Tahunan)
1980 [Akta 240] tidak terpakai bagi Lembaga Pemantauan
Audit.

PENGGAL 4

_Pendaftaran sebagai Juruaudit Entiti Berkepentingan Awam_

**Kehendak bagi pendaftaran sebagai juruaudit entiti**
**berkepentingan awam**

**31n.** (1) Tiada seorang pun boleh, melainkan jika dia
didaftarkan di bawah Penggal ini—

_(a) mengemukakan dirinya atau bertindak sebagai juruaudit_

entiti berkepentingan awam;

_(b) dengan disedarinya bersetuju untuk dilantik dan_

dengan disedarinya bertindak sebagai juruaudit entiti
berkepentingan awam; atau

_(c) menyediakan untuk atau bagi pihak entiti berkepentingan_

awam apa-apa laporan yang dikehendaki oleh Akta
Syarikat 1965 supaya disediakan oleh seseorang
juruaudit.

(2) Mana-mana orang yang melanggar subseksyen (1)
melakukan suatu kesalahan dan boleh, apabila disabitkan,
didenda tidak melebihi satu juta ringgit atau dipenjarakan selama
tempoh tidak melebihi lima tahun atau kedua-duanya.

**Permohonan bagi pendaftaran dan pembaharuan**
**pendaftaran sebagai juruaudit entiti berkepentingan**
**awam**

**31o. (1) Permohonan bagi pendaftaran atau pembaharuan**
pendaftaran sebagai juruaudit entiti berkepentingan awam
bagi maksud Akta ini hendaklah dibuat kepada Lembaga
Pemantauan Audit.

(2) Permohonan di bawah subseksyen (1)—

_(a) hendaklah dibuat dalam bentuk yang ditentukan oleh_

Lembaga Pemantauan Audit; dan


-----

12 _Rang Undang-Undang_

_(b) hendaklah disertai dengan—_

(i) fi yang ditetapkan oleh Suruhanjaya; dan

(ii) apa-apa maklumat atau dokumen sebagaimana

yang dikehendaki oleh Lembaga Pemantauan
Audit.

(3) Tertakluk kepada seksyen 31p, Lembaga Pemantauan Audit
boleh meluluskan atau menolak pendaftaran seseorang pemohon
atau pembaharuan pendaftaran seseorang juruaudit.

(4) Lembaga Pemantauan Audit boleh, selepas pendaftaran
seseorang pemohon atau pembaharuan pendaftaran seseorang
juruaudit, mengenakan apa-apa syarat sebagaimana yang
difikirkannya perlu atau suai manfaat dan dari semasa ke
semasa meminda mana-mana syarat itu atau mengenakan
syarat baru atau syarat tambahan.

(5) Lembaga Pemantauan Audit hendaklah menyampaikan
suatu notis bertulis kepada juruaudit yang berkenaan tentang
pindaan mana-mana syarat pendaftaran atau pembaharuan
pendaftaran, dan syarat-syarat itu sebagaimana yang dipinda
atau syarat baru atau syarat tambahan itu hendaklah berkuat
kuasa pada masa notis itu disampaikan atau pada bila-bila
masa sebagaimana yang dinyatakan dalam notis itu, mengikut
mana-mana yang kemudian.

**Penolakan pendaftaran atau pembaharuan pendaftaran**

**31p.** (1) Lembaga Pemantauan Audit boleh menolak pendaftaran
seseorang pemohon atau pembaharuan pendaftaran seseorang
juruaudit jika Lembaga Pemantauan Audit berpuas hati bahawa
pemohon atau juruaudit itu—

_(a)_ bukan atau terhenti menjadi juruaudit yang diluluskan

di bawah seksyen 8 Akta Syarikat 1965;

_(b) telah disabitkan—_

(i) di dalam atau di luar Malaysia, atas suatu

kesalahan yang melibatkan fraud atau
kecurangan lain;


-----

_Suruhanjaya Sekuriti (Pindaan)_ 13

(ii) atas suatu kesalahan di bawah mana-mana undang
undang bertulis yang berhubungan dengan
perlindungan orang awam terhadap kerugian
kewangan yang disebabkan oleh—

(A) kecurangan, ketidakkompetenan atau

salah amalan oleh orang berkenaan
dalam mengadakan perkhidmatan
kewangan atau pengurusan syarikat;
atau

(B) perbuatan bankrap yang dilepaskan atau

yang belum dilepaskan;

_(c) telah melibatkan diri dalam apa-apa amalan yang_

menunjukkan ketidakbolehpercayaan terhadap
keupayaannya untuk memenuhi piawaian pengauditan
profesional;

_(d) merupakan seorang bankrap yang belum dilepaskan_

di dalam atau di luar Malaysia;

_(e) tertakluk kepada sanksi yang dikenakan di bawah_

seksyen 31z; atau

_(f) tidak mematuhi mana-mana kehendak lain Bahagian_

ini atau mana-mana notis bertulis atau garis panduan
yang dibuat di bawah Akta ini.

(2) Jika Lembaga Pemantauan Audit menolak pendaftaran
seseorang pemohon atau pembaharuan pendaftaran seseorang
juruaudit, Lembaga Pemantauan Audit hendaklah menyampaikan
suatu notis bertulis kepada pemohon atau juruaudit itu yang
menyatakan bahawa pendaftaran atau pembaharuan pendaftaran
itu ditolak dan alasan bagi penolakan itu.

(3) Lembaga Pemantauan Audit tidak boleh menolak
pendaftaran seseorang pemohon atau pembaharuan pendaftaran
seseorang juruaudit tanpa memberi pemohon atau juruaudit
itu peluang untuk didengar.


-----

14 _Rang Undang-Undang_

**Kuasa untuk membatalkan dan menggantung**
**pendaftaran**

**31q.** (1) Lembaga Pemantauan Audit boleh, pada bila-bila
masa, membatalkan atau menggantung pendaftaran seseorang
juruaudit jika—

_(a) terdapat alasan yang membolehkan Lembaga_

Pemantauan Audit menolak sesuatu permohonan
di bawah subseksyen 31p(1); atau

_(b)_ juruaudit itu melanggar mana-mana terma atau syarat

yang dikenakan oleh Lembaga Pemantauan Audit
berkenaan dengan pendaftarannya di bawah Bahagian
ini.

(2) Penggantungan di bawah subseksyen (1) boleh dilanjutkan
atau dibatalkan pada bila-bila masa oleh Lembaga Pemantauan
Audit sebagaimana yang difikirkannya sesuai.

(3) Jika Lembaga Pemantauan Audit berhasrat untuk
membatalkan atau menggantung pendaftaran seseorang juruaudit,
Lembaga Pemantauan Audit hendaklah menyampaikan suatu
notis bertulis kepada juruaudit berkenaan yang menyatakan
bahawa pendaftarannya akan dibatalkan atau digantung dan
alasan bagi pembatalan atau penggantungan itu.

(4) Lembaga Pemantauan Audit tidak boleh membatalkan
atau menggantung pendaftaran di bawah subseksyen (1) atau
(2) tanpa memberi juruaudit itu peluang untuk didengar.

(5) Bagi maksud Bahagian ini, seseorang juruaudit yang
pendaftarannya telah dibatalkan atau digantung hendaklah
disifatkan tidak didaftarkan dari tarikh pembatalan atau
penggantungan itu berkuat kuasa atau apa-apa tarikh lain
sebagaimana yang ditetapkan oleh Lembaga Pemantauan
Audit.

**Pemberitahuan tentang penolakan, pembatalan atau**
**penggantungan**

**31r. Jika seseorang juruaudit termasuk dalam ruang lingkup**
subseksyen 31p(1) atau 31q(1), juruaudit itu hendaklah,
dengan serta-merta selepas mengetahui berlakunya perkara
itu, memberitahu Lembaga Pemantauan Audit secara bertulis
dengan menyatakan butir-butir yang berkaitan.


-----

_Suruhanjaya Sekuriti (Pindaan)_ 15

**Tempoh pendaftaran**

**31s.** (1) Pendaftaran di bawah subseksyen 31o(3) hendaklah
bagi tempoh dua belas bulan dari tarikh kelulusannya atau
dari apa-apa tarikh yang ditetapkan oleh Lembaga Pemantauan
Audit secara bertulis.

(2) Pendaftaran seseorang juruaudit boleh dibaharui selama
tempoh dua belas bulan selanjutnya atau apa-apa tempoh
yang ditetapkan oleh Lembaga Pemantauan Audit dari tarikh
tempoh pembaharuan itu sepatutnya berakhir.

**Daftar juruaudit**

**31t.** (1) Lembaga Pemantauan Audit hendaklah menyimpan
dan menyenggarakan suatu Daftar Juruaudit dalam bentuk
dan mengikut cara yang difikirkannya patut.

(2) Maka hendaklah dipotong daripada Daftar nama dan
butir-butir lain mana-mana juruaudit yang terhenti didaftarkan
di bawah Bahagian ini.

(3) Mana-mana orang boleh, selepas membayar fi
yang ditetapkan, memeriksa dan mengambil cabutan
daripada Daftar yang disimpan dan disenggarakan di bawah
subseksyen (1).

PENGGAL 5

_Mengadakan Piawaian Pengauditan dan Etika_

**Piawaian pengauditan dan etika**

**31u. (1) Tertakluk kepada subseksyen (2) dan (3), Lembaga**
Pemantauan Audit hendaklah menerima pakai piawaian
pengauditan dan etika yang hendaklah dipatuhi oleh seseorang
juruaudit setakat dan mengikut apa-apa cara yang difikirkannya
sesuai.


-----

16 _Rang Undang-Undang_

(2) Bagi maksud mengadakan piawaian pengauditan dan
etika, Lembaga Pemantauan Audit boleh mengadakan atau
membenarkan kakitangannya mengadakan jawatankuasa
penasihat sebagaimana yang sesuai, yang boleh terdiri daripada
akauntan dan pakar lain, dan pemegang kepentingan yang
lain, untuk membantu Lembaga Pemantauan Audit mengenai
kandungan piawaian pengauditan dan etika.

(3) Lembaga Pemantauan Audit boleh mengarahkan Institut
Akauntan Malaysia supaya mengadakan atau meminda piawaian
pengauditan dan etika yang hendaklah dipatuhi oleh seseorang
juruaudit.

PENGGAL 6

_Pemeriksaan dan Siasatan_

**Pemeriksaan**

**31v. (1) Lembaga Pemantauan Audit hendaklah, dari semasa**
ke semasa, menjalankan pemeriksaan untuk menilai—

_(a) tahap pematuhan piawaian pengauditan dan etika_

oleh seseorang juruaudit; dan

_(b) kualiti laporan audit yang disediakan oleh juruaudit_

yang berhubungan dengan penyata kewangan teraudit
entiti berkepentingan awam.

(2) Pemeriksaan di bawah subseksyen (1) hendaklah
dijalankan oleh mana-mana pegawai Lembaga Pemantauan
Audit atau mana-mana orang yang diberi kuasa oleh Lembaga
Pemantauan Audit yang disebut sebagai “Pegawai Pemeriksa”
dalam Penggal ini.

(3) Juruaudit, pekongsinya dan pekerjanya hendaklah
bekerjasama dengan Pegawai Pemeriksa, yang menjalankan
siasatan di bawah seksyen ini, dalam perkara yang berikut:

_(a) memberikan akses kepada semua buku, akaun, kertas_

kerja atau dokumen lain yang berkaitan;

_(b) mengemukakan salinan atau cabutan daripada mana-_

mana buku, akaun, kertas kerja atau dokumen lain
yang berkaitan itu; dan


-----

_Suruhanjaya Sekuriti (Pindaan)_ 17

_(c) memberikan maklumat melalui temuduga secara_

lisan, secara bertulis atau dengan apa-apa cara lain
sebagaimana yang ditentukan atau dikehendaki oleh
Pegawai Pemeriksa.

(4) Pada penutup pemeriksaan yang dibuat di bawah
seksyen ini, Pegawai Pemeriksa hendaklah menyediakan suatu
draf laporan pemeriksaan dan suatu salinan draf laporan itu
hendaklah diberikan kepada juruaudit yang berkenaan.

(5) Lembaga Pemantauan Audit hendaklah dengan segera
membincangkan dapatan laporan pemeriksaan itu dengan
juruaudit yang berkenaan dan selepas mengambil kira
representasi yang dibuat oleh juruaudit itu, Pegawai Pemeriksa
hendaklah memuktamadkan draf laporan pemeriksaan itu.

(6) Juruaudit yang berkenaan hendaklah, dengan sertamerta, melaporkan kepada Lembaga Pemantauan Audit semua
langkah pemulihan yang telah dan sedang diambil berhubungan
dengan apa-apa dapatan yang dibangkitkan dalam laporan
pemeriksaan itu.

(7) Lembaga Pemantauan Audit boleh menyiarkan laporan
pemeriksaan yang disebut dalam subseksyen (5) jika juruaudit
itu tidak mengambil langkah-langkah pemulihan yang berkaitan
di bawah subseksyen (6).

**Siasatan**

**31w. (1) Jika Lembaga Pemantauan Audit berpuas hati,**
selepas menjalankan pemeriksaan di bawah seksyen 31v,
bahawa terdapat sebab untuk mempercayai bahawa manamana juruaudit—

_(a) melanggar mana-mana peruntukan Bahagian ini;_

atau

_(b) melanggar atau tidak mematuhi—_

(i) mana-mana syarat yang dikenakan di bawah

subseksyen 31o(4); atau

(ii) mana-mana notis bertulis atau garis panduan

yang dikeluarkan oleh Suruhanjaya,


-----

18 _Rang Undang-Undang_

Lembaga Pemantauan Audit hendaklah menyiasat perkara
itu.

(2) Siasatan di bawah subseksyen (1) hendaklah dijalankan
oleh mana-mana pegawai Lembaga Pemantauan Audit atau
mana-mana orang yang diberi kuasa oleh Lembaga Pemantauan
Audit yang disebut sebagai “Pegawai Siasatan” dalam Penggal
ini.

**Kuasa untuk meminta maklumat**

**31x.** (1) Bagi maksud sesuatu siasatan, Pegawai Siasatan
boleh, melalui notis secara bertulis yang disampaikan kepada
seseorang, meminta orang itu—

_(a)_ memberikan segala bantuan yang munasabah berkaitan

dengan siasatan itu; dan

_(b) hadir di hadapannya atau Pegawai Siasatan lain yang_

berkenaan untuk diperiksa secara lisan.

(2) Apa-apa pernyataan yang dibuat oleh mana-mana
orang di bawah seksyen ini hendaklah diubah ke dalam
bentuk bertulis oleh Pegawai Siasatan, dan ditandatangani
oleh orang yang membuatnya atau dicapkan dengan cap ibu
jarinya selepas pernyataan itu dibaca kepadanya dan selepas
dia diberi peluang untuk membuat apa-apa pembetulan yang
dia mahu.

(3) Jika orang yang disebut dalam subseksyen (2) enggan
menandatangani atau mengecap cap ibu jarinya pada pernyataan
itu, Pegawai Siasatan hendaklah mencatatkan pada pernyataan
itu dengan ditandatanganinya tentang keengganan itu dan
alasannya, jika ada.

(4) Orang yang disebut dalam subseksyen (1) adalah terikat
di sisi undang-undang—

_(a) untuk memberikan maklumat yang berkaitan_

dengan siasatan yang dia mempunyai kuasa untuk
memberikannya;

_(b) untuk menjawab semua soalan yang ditujukan_

kepadanya oleh Pegawai Siasatan; dan


-----

_Suruhanjaya Sekuriti (Pindaan)_ 19

_(c) untuk menyatakan yang benar, sama ada atau tidak_

pernyataan itu dibuat pada keseluruhannya atau
sebahagiannya, dalam menjawab soalan.

(5) Bagi maksud subseksyen (1), Pegawai Siasatan yang
memeriksa orang itu boleh memberikan arahan tentang orang
yang boleh hadir semasa pemeriksaan atau semasa mana-mana
bahagian pemeriksaan itu.

(6) Apa-apa pernyataan yang dibuat dan direkodkan
di bawah seksyen ini hendaklah diterima sebagai keterangan
dalam mana-mana prosiding di mana-mana mahkamah.

(7) Mana-mana orang yang kepadanya notis dikeluarkan
di bawah subseksyen (1) tidak boleh—

_(a) menolak untuk menjawab apa-apa soalan yang ditujukan_

kepadanya oleh Pegawai Siasatan sebagaimana
yang dikehendaki di bawah subseksyen (4) atau
abai untuk memberikan apa-apa maklumat yang
dikehendaki semunasabahnya daripadanya dan yang
dia mempunyai kuasa untuk memberikannya; atau

_(b) dengan disedarinya memberi Pegawai Siasatan maklumat_

atau pernyataan yang palsu atau mengelirukan dalam
apa-apa butir matan.

(8) Bagi maksud Penggal ini, apa-apa notis yang diberikan
hendaklah, jika praktik, disampaikan sendiri kepada manamana orang yang dinyatakan dalam notis itu.

(9) Jika mana-mana orang yang dinyatakan dalam notis yang
diberikan di bawah seksyen ini atau mana-mana peruntukan
lain Penggal ini tidak dapat dijumpai setelah usaha yang wajar
dilakukan, notis itu boleh disampaikan dengan meninggalkan
suatu salinannya untuk orang itu dengan mana-mana anggota
keluarganya yang dewasa atau dengan pembantu rumahnya
yang tinggal dengannya.

(10) Apabila mana-mana orang yang dinyatakan dalam
mana-mana notis yang diberikan di bawah seksyen ini atau
mana-mana peruntukan lain Penggal ini tidak dapat dijumpai
setelah usaha yang wajar dilakukan, dan penyampaian tidak
dapat dilaksanakan sebagaimana yang diarahkan oleh


-----

20 _Rang Undang-Undang_

subseksyen (8), suatu salinan notis itu hendaklah ditampalkan
pada mana-mana bahagian yang mudah dilihat rumah atau
mana-mana tempat lain yang lazimnya didiami oleh orang
yang dinyatakan dalam notis itu, dan dalam hal sedemikian
notis itu hendaklah disifatkan telah disampaikan dengan
sewajarnya.

**Pemeriksaan dan siasatan penyata kewangan disatukan**

**31y. Bagi maksud Penggal ini dan, dalam hal penyata**
kewangan disatukan entiti berkepentingan awam, kuasa yang
diberikan kepada Lembaga Pemantauan Audit dan pegawainya,
atau orang yang diberi kuasa oleh Lembaga Pemantauan Audit
untuk memeriksa atau untuk menyiasat penyata kewangan
sedemikian hendaklah terpakai berhubungan dengan akaun,
kertas kerja dan dokumen yang disediakan oleh juruaudit
subsidiari atau syarikat bersekutu entiti berkepentingan awam
itu.

PENGGAL 7

_Sanksi_

**Sanksi**

**31z. (1) Jika mana-mana orang melanggar atau tidak mematuhi,**
menurut, menguatkuasakan atau melaksanakan mana-mana
yang berikut, orang itu melakukan suatu pelanggaran:

_(a) mana-mana peruntukan Bahagian ini;_

_(b) mana-mana syarat yang dikenakan di bawah subseksyen_

31o(4); atau

_(c) mana-mana notis bertulis atau garis panduan yang_

dikenakan atau dikeluarkan oleh Suruhanjaya.

(2) Jika seseorang telah melakukan pelanggaran di bawah
subseksyen (1), Lembaga Pemantauan Audit boleh mengambil
satu atau lebih daripada tindakan yang berikut:

_(a)_ mengarahkan orang yang berkenaan supaya mematuhi

peruntukan Bahagian ini atau mana-mana syarat
yang dikenakan di bawah subseksyen 31o(4), atau
mana-mana notis bertulis atau garis panduan yang
dikeluarkan oleh Suruhanjaya;


-----

_Suruhanjaya Sekuriti (Pindaan)_ 21

_(b) mencela orang yang berkenaan;_

_(c) menghendaki orang yang berkenaan supaya mengambil_

apa-apa langkah, sebagaimana yang diarahkan oleh
Lembaga Pemantauan Audit, untuk meremedikan
pelanggaran itu;

_(d) menghendaki supaya pendidikan profesional yang_

berkaitan dijalani oleh orang yang berkenaan;

_(e) melantik seorang penyemak semula untuk memantau_

audit yang dijalankan oleh orang yang berkenaan;

_(f) melarang orang yang berkenaan daripada menerima_

mana-mana entiti berkepentingan awam sebagai
pelanggannya selama tempoh tidak melebihi dua
belas bulan;

_(g) melarang orang yang berkenaan daripada mengaudit_

penyata kewangan entiti berkepentingan awam
selama tempoh tidak melebihi dua belas bulan atau
selama-lamanya; dan

_(h) mengenakan penalti tidak melebihi lima ratus ribu_

ringgit ke atas orang yang berkenaan.

(3) Walau apa pun subseksyen (2), Lembaga Pemantauan
Audit boleh menghendaki mana-mana orang yang telah
melakukan pelanggaran di bawah subseksyen (1) untuk
memberikan suatu aku janji bertulis bahawa orang itu
hendaklah mematuhi, menurut, menguatkuasakan atau
melaksanakan—

_(a) peruntukan Bahagian ini;_

_(b) mana-mana syarat yang dikenakan di bawah subseksyen_

31o(4); atau

_(c) mana-mana notis bertulis atau garis panduan yang_

dikenakan atau dikeluarkan oleh Suruhanjaya.

(4) Subseksyen (3) tidak terpakai bagi mana-mana orang
yang telah melakukan pelanggaran di bawah subseksyen (1)
dan telah dilarang daripada mengaudit penyata kewangan
entiti berkepentingan awam selama-lamanya menurut
perenggan 2(g).

(5) Lembaga Pemantauan Audit tidak boleh mengambil
mana-mana tindakan di bawah subseksyen (2) tanpa memberi
orang yang berkenaan peluang untuk didengar.


-----

22 _Rang Undang-Undang_

(6) Jika orang yang berkenaan tidak membayar penalti
yang dikenakan di bawah perenggan (2)(h), saman boleh
dikeluarkan bagi penalti itu dan penalti itu boleh didapatkan
sebagai hutang yang kena dibayar kepada Suruhanjaya.

(7) Apa-apa wang yang diperoleh daripada penalti yang
dikenakan di bawah perenggan (2)(h), hendaklah digunakan
untuk merancang dan melaksanakan program membina
keupayaan yang berhubungan dengan profesion perakaunan
dan pengauditan.

(8) Jika atas permohonan oleh Suruhanjaya, mahkamah
mendapati bahawa orang yang telah melakukan pelanggaran
di bawah subseksyen (1) tidak mematuhi mana-mana tindakan
yang diambil oleh Lembaga Pemantauan Audit di bawah
subsekyen (2) atau (3), mahkamah boleh membuat suatu
perintah yang mengarahkan orang itu supaya mematuhi arahan,
kehendak atau terma-terma aku janji itu yang dikeluarkan
oleh Lembaga Pemantauan Audit.

(9) Tiada apa-apa jua dalam seksyen ini boleh menghalang
Suruhanjaya atau mana-mana pihak berkuasa berkaitan yang
lain daripada mengambil apa-apa tindakan lain yang boleh
diambil oleh mereka di bawah undang-undang bertulis atau
undang-undang kecil masing-masing mereka.

PENGGAL 8

_Am_

**Kuasa Menteri untuk meminda Jadual 1**

**31za. Menteri boleh, melalui perintah yang disiarkan dalam**
_Warta, meminda mana-mana Jadual dalam Akta ini._

**Rayuan**

**31zb.** (1) Mana-mana orang yang terkilan dengan keputusan
Lembaga Pemantauan Audit di bawah subseksyen 31p(1),
seksyen 31q atau subseksyen 31z(2) boleh merayu secara
bertulis kepada Suruhanjaya dalam masa tiga puluh hari
dari tarikh orang itu diberitahu tentang keputusan Lembaga
Pemantauan Audit.


-----

_Suruhanjaya Sekuriti (Pindaan)_ 23

(2) Suruhanjaya hendaklah menentukan tatacaranya sendiri
dalam mendengar rayuan di bawah Bahagian ini.

(3) Bagi maksud rayuan di bawah Bahagian ini, Suruhanjaya
boleh—

_(a) mengesahkan keputusan Lembaga Pemantauan_

Audit;

_(b) mengetepikan keputusan Lembaga Pemantauan Audit;_

atau

_(c) menggantikan keputusan Lembaga Pemantauan Audit_

dengan keputusannya sendiri.

(4) Suruhanjaya hendaklah memutuskan sesuatu rayuan
dalam tempoh tiga bulan dari tarikh rayuan itu dibuat.

(5) Jika terdapat rayuan terhadap keputusan Lembaga
Pemantauan Audit di bawah seksyen ini, keputusan Lembaga
Pemantauan Audit di bawah subseksyen 31p(1), seksyen 31q
atau subseksyen 31z(2) tidak boleh dilaksanakan sehingga
rayuan itu diputuskan.

**Kewajipan untuk melaporkan kepada pihak berkuasa**
**yang berkaitan**

**31zc. Walau apa pun seksyen 148, Lembaga Pemantauan**
Audit hendaklah melaporkan kepada pihak berkuasa yang
berkaitan jika ia mengetahui apa-apa pelanggaran mana-mana
undang-undang atau tatalaku yang ditadbirkan oleh pihak
berkuasa yang berkaitan itu.

**Kerjasama dan penyelarasan**

**31zd.** (1) Bagi maksud menggalakkan keyakinan dalam
kualiti dan kebolehpercayaan penyata kewangan teraudit,
Suruhanjaya boleh—

_(a) membuat perkiraan untuk bekerjasama dengan pihak_

berkuasa yang berkaitan atau pihak berkuasa asing
yang berkaitan; dan

_(b) mendapatkan apa-apa maklumat atau dokumen_

daripada atau berkongsi apa-apa maklumat atau
dokumen dengan mana-mana pihak berkuasa yang
berkaitan atau pihak berkuasa asing yang berkaitan
jika difikirkan perlu oleh Suruhanjaya untuk berbuat


-----

24 _Rang Undang-Undang_

(2) Dalam seksyen ini, “pihak berkuasa asing yang berkaitan”
ertinya pihak berkuasa asing yang menjalankan fungsi yang
bersamaan dengan Lembaga Pemantauan Audit yang disebut
dalam seksyen 31b.”.

**Pindaan seksyen 148**

**5.** Seksyen 148 Akta ibu dipinda dengan menggantikan

subseksyen (1) dengan subseksyen yang berikut:

“(1) Kecuali bagi apa-apa maksud undang-undang sekuriti

atau bagi maksud mana-mana prosiding guaman atau jenayah di
bawah mana-mana undang-undang bertulis atau jika dibenarkan
selainnya oleh Suruhanjaya atau tertakluk kepada seksyen 124
Akta Keterangan 1950, mana-mana—

_(a) anggota Suruhanjaya;_

_(b) anggota Majlis Penasihat Shariah;_

_(c) anggota Lembaga Pemantauan Audit;_

_(d) anggota mana-mana jawatankuasa Suruhanjaya, Majlis_

Penasihat Shariah atau Lembaga Pemantauan Audit;

_(e) pegawai, pekhidmat atau ejen Suruhanjaya; atau_

_(f) orang yang menghadiri mana-mana mesyuarat—_

(i) Suruhanjaya;

(ii) mana-mana jawatankuasa Suruhanjaya;

(iii) Majlis Penasihat Shariah; atau

(iv) Lembaga Pemantauan Audit,

tidak boleh menzahirkan apa-apa maklumat yang telah diperolehnya

semasa menjalankan kewajipannya dan yang tidak disiarkan
menurut undang-undang sekuriti.”.

**Pindaan seksyen 160**

**6. Seksyen 160 Akta ibu dipinda—**

_(a) dengan memasukkan selepas perkataan “mana-mana_

anggota Suruhanjaya” perkataan “atau Majlis Penasihat
Shariah atau Lembaga Pemantauan Audit, mana-mana
anggota”;


-----

_Suruhanjaya Sekuriti (Pindaan)_ 25

_(b) dengan memotong perkataan “atau” yang terdapat sebelum_

perkataan “mana-mana jawatankuasa”; dan

_(c) dengan memasukkan selepas perkataan “mana-mana_

jawatankuasa yang ditubuhkan oleh Suruhanjaya”
perkataan “atau Majlis Penasihat Shariah atau Lembaga
Pemantauan Audit”.

**Jadual baru 1 dan 2**

**7. Akta ibu dipinda dengan memasukkan selepas seksyen 166**
Jadual yang berikut:

“Jadual 1

[Seksyen 31a]

_(a) suatu syarikat tersenarai awam atau perbadanan yang disenaraikan di_

bursa saham;

_(b) suatu institusi berlesen yang dilesenkan di bawah Akta Bank dan_

Institusi-Institusi Kewangan 1989 [Akta 372];

_(c) suatu syarikat insurans yang dilesenkan di bawah Akta Insurans 1996_

[Akta 553];

_(d) suatu pengendali takaful yang didaftarkan di bawah Akta Takaful 1984_

[Akta 312];

_(e) suatu bank islam yang dilesenkan di bawah Akta Bank Islam 1983_

[Akta 276];

_(f) suatu institusi kewangan pembangunan yang ditetapkan di bawah Akta_

Institusi Kewangan Pembangunan 2002 [Akta 618];

_(g) pemegang Lesen Perkhidmatan Pasaran Modal untuk menjalankan_

aktiviti terkawal bagi berniaga dalam sekuriti, berdagang dalam
kontrak niaga hadapan atau pengurusan kumpulan wang; dan

_(h) mana-mana orang lain sebagaimana yang ditetapkan oleh Menteri_

melalui perintah yang disiarkan dalam _Warta._

Jadual 2

[Seksyen 31d]

**Peletakan jawatan**

**1.** Seseorang anggota Lembaga Pemantauan Audit boleh pada bila-bila masa
meletakkan jawatannya dengan memberikan suatu notis bertulis yang ditujukan
kepada Suruhanjaya.


-----

26 _Rang Undang-Undang_

**Tempoh jawatan**

**2. (1) Seseorang pengerusi eksekutif Lembaga Pemantauan Audit hendaklah**
memegang jawatan selama tempoh tidak melebihi tiga tahun sebagaimana yang
dinyatakan dalam surat cara pelantikannya dan adalah layak untuk dilantik
semula.

(2) Seseorang anggota bukan eksekutif Lembaga Pemantauan Audit hendaklah,

melainkan jika dia meletakkan jawatan terlebih dahulu atau pelantikannya
dibatalkan terlebih dahulu, memegang jawatan selama tempoh tidak melebihi
tiga tahun sebagaimana yang dinyatakan dalam surat cara pelantikannya dan
adalah layak untuk dilantik semula selama tidak lebih daripada dua penggal.

**Saraan**

**3. Pengerusi eksekutif dan anggota bukan eksekutif Lembaga Pemantauan**
Audit boleh dibayar apa-apa saraan atau elaun sebagaimana yang ditentukan
oleh Suruhanjaya.

**Pengosongan jawatan**

**4.** (1) Jawatan seseorang anggota Lembaga Pemantauan Audit hendaklah
menjadi kosong jika—

_(a) dia mati;_

_(b) telah dibuktikan terhadapnya, atau dia telah disabitkan atas, suatu_

pertuduhan berkenaan dengan—

(i) apa-apa kesalahan yang melibatkan fraud atau kecurangan;

(ii) suatu kesalahan di bawah mana-mana undang-undang yang

berhubungan dengan rasuah;

(iii) apa-apa kesalahan lain yang boleh dihukum dengan pemenjaraan

(sama ada pemenjaraan sahaja atau sebagai tambahan kepada
denda atau sebagai ganti denda) selama lebih daripada dua
tahun; atau

(iv) suatu kesalahan di bawah seksyen 31g;

_(c) dia menjadi bankrap;_

_(d) dia tidak menghadiri mesyuarat Lembaga Pemantauan Audit tiga kali_

berturut-turut tanpa kebenaran Pengerusi; atau

_(e) dia tidak sempurna akal atau selainnya tidak berupaya untuk menunaikan_

kewajipannya.

(2) Jika seseorang terhenti menjadi anggota Lembaga Pemantauan Audit,

Suruhanjaya boleh melantik orang lain untuk mengisi kekosongan itu bagi
baki tempoh pelantikan anggota yang digantinya itu.


-----

_Suruhanjaya Sekuriti (Pindaan)_ 27

(3) Lembaga Pemantauan Audit boleh bertindak walaupun terdapat apa-apa

kekosongan dalam keanggotaannya.

**Mesyuarat**

**5.** (1) Lembaga Pemantauan Audit hendaklah bermesyuarat pada masa dan di
tempat yang ditetapkan oleh pengerusi eksekutif dari semasa ke semasa.

(2) Kuorum Lembaga Pemantauan Audit ialah tiga orang.

(3) Pengerusi eksekutif Lembaga Pemantauan Audit hendaklah mempengerusikan

semua mesyuarat Lembaga Pemantauan Audit dan semasa ketidakhadirannya,
anggota yang hadir hendaklah memilih seorang pengerusi sementara daripada
kalangan mereka untuk mempengerusikan mesyuarat.

(4) Tiap-tiap anggota yang hadir berhak mendapat satu undi dan jika

mengenai sesuatu persoalan untuk ditentukan oleh Lembaga Pemantauan Audit
terdapat bilangan undi yang sama banyak, pengerusi eksekutif atau pengerusi
sementara hendaklah mempunyai undi pemutus.

(5) Tertakluk kepada peruntukan Bahagian ini, Lembaga Pemantauan Audit

boleh mengawal selia tatacaranya sendiri.

(6) Lembaga Pemantauan Audit hendaklah menyebabkan minit kesemua

mesyuaratnya disenggarakan dan disimpan dalam bentuk yang sepatutnya.”.

**Peruntukan kecualian**

**8. Sebaik sebelum permulaan kuat kuasa Akta ini, seseorang**
juruaudit yang diluluskan sebagai juruaudit syarikat di bawah
seksyen 8 Akta Syarikat 1965 dan diambil khidmat untuk
mengaudit akaun mana-mana entiti berkepentingan awam hendaklah
dibenarkan untuk terus mengaudit akaun entiti berkepentingan
awam itu selama tempoh satu tahun dari tarikh permulaan kuat
kuasa Akta ini tertakluk kepada apa-apa terma dan syarat yang
ditetapkan oleh Lembaga Pemantauan Audit.

HURAIAN

Rang Undang-Undang ini bertujuan untuk meminda Akta Suruhanjaya Sekuriti
1993 (“Akta 498”) terutamanya untuk mengadakan peruntukan bagi penubuhan
Lembaga Pemantauan Audit dan perkara lain yang berkaitan.


-----

28 _Rang Undang-Undang_

2. _Fasal 1 mengandungi tajuk ringkas dan peruntukan mengenai permulaan_
kuat kuasa Akta yang dicadangkan.

3. _Fasal 2 bertujuan untuk memasukkan takrif “Lembaga Pemantauan Audit” dan_
“Majlis Penasihat Shariah” yang berbangkit daripada, antara lainnya, penubuhan
Lembaga itu di bawah Bahagian baru IIIa Akta yang dicadangkan.

4. _Fasal 3 bertujuan untuk meminda seksyen 15 Akta 498 untuk meluaskan_
fungsi Suruhanjaya, iaitu, untuk menggalakkan dan membangunkan suatu
kerangka kerja pemantauan audit yang berkesan di Malaysia.

5. Bahagian baru IIIa yang dimasukkan dalam Akta 498 melalui _fasal 4_
mengadakan peruntukan bagi perkara berkaitan dengan Lembaga Pemantauan
Audit seperti yang berikut:

_(a) Penggal 1 memperkatakan perkara permulaan;_

_(b) penubuhan dan fungsi Lembaga Pemantauan Audit diperuntukkan_

dalam Penggal 2;

_(c) Penggal 3 mengandungi peruntukan yang berhubungan dengan_

kewangan;

_(d) Penggal 4 mengadakan peruntukan bagi pendaftaran dan pembaharuan_

pendaftaran sebagai juruaudit entiti berkepentingan awam dan
perkara yang berhubungan dengan pembatalan dan penggantungan
pendaftaran;

_(e) Penggal 5 memperkatakan piawaian pengauditan dan etika yang_

hendaklah dipatuhi oleh seseorang juruaudit;

_(f) kuasa Lembaga Pemantauan Audit untuk menjalankan pemeriksaan_

dan siasatan dinyatakan dalam Penggal 6;

_(g) Penggal 7 menetapkan alasan bagi sanksi dan sanksi yang boleh_

dikenakan oleh Lembaga Pemantauan Audit terhadap orang yang
berkenaan; dan

_(h) Penggal 8 mengadakan peruntukan bagi perkara am seperti kuasa_

Menteri untuk meminda Jadual yang berkaitan, rayuan dan kerjasama
dan penyelarasan dengan pihak berkuasa yang berkaitan.

6. _Fasal 5 bertujuan untuk meminda seksyen 148 Akta 498 untuk meluaskan_
obligasi kerahsiaan kepada anggota Lembaga Pemantauan Audit dan Majlis
Penasihat Shariah, dan kepada orang yang menghadiri mesyuarat mereka.

7. _Fasal 6 bertujuan untuk meminda seksyen 160 Akta 498 untuk meluaskan_
ruang lingkup indemniti kepada anggota Lembaga Pemantauan Audit dan
Majlis Penasihat Shariah, dan mana-mana jawatankuasa yang ditubuhkan oleh
mereka.

8. Bagi maksud seksyen 31a dan 31d, dua Jadual baru, iaitu, Jadual 1 dan
2 dimasukkan dalam Akta 498 melalui _fasal 7._


-----

_Suruhanjaya Sekuriti (Pindaan)_ 29

9. _Fasal 8 memperkatakan peruntukan kecualian yang berhubungan dengan_
juruaudit yang diluluskan di bawah Akta Syarikat 1965 dan diambil khidmat
untuk mengaudit akaun mana-mana entiti berkepentingan awam sebaik sebelum
permulaan kuat kuasa Akta yang dicadangkan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U[2])2690]


-----

