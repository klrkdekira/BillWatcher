---
Year: 2009
Bill: D.R.09/2009 - Rang Undang-Undang Suruhanjaya Hak Asasi Manusia Malaysia (Pindaan) 2009 (Lulus)
Title: D.R.09/2009 - Rang Undang-Undang Suruhanjaya Hak Asasi Manusia Malaysia (Pindaan) 2009 (Lulus)
Download URL: https://www.parlimen.gov.my/files/billindex/pdf/2009/DR092009.pdf
URL: https://www.parlimen.gov.my/files/billindex/pdf/2009/DR092009.pdf
---
---
Reading:
D.R.09/2009
Bacaan Pertama Pada:
Bacaan Kedua Pada:
Dibentang Oleh:
Diluluskan Pada:
Dibentang Oleh:
---

**D.R. 9/2009**

RANG UNDANG-UNDANG

_bernama_

Suatu Akta untuk meminda Akta Suruhanjaya Hak Asasi Manusia

Malaysia 1999.

[                ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Suruhanjaya Hak

Asasi Manusia Malaysia (Pindaan) 2009.

(2) Akta ini mula berkuat kuasa pada tarikh yang ditetapkan

oleh Menteri melalui pemberitahuan dalam Warta.

**Penggantian seksyen 5**

**2.** Akta Suruhanjaya Hak Asasi Manusia Malaysia 1999

[Akta 597], yang disebut “Akta ibu” dalam Akta ini, dipinda dengan

menggantikan seksyen 5 dengan seksyen yang berikut:

“Anggota Suruhanjaya dan tempoh jawatan


-----

**5.** (1) Suruhanjaya hendaklah terdiri daripada tidak lebih

daripada dua puluh orang anggota.

(2) Anggota Suruhanjaya hendaklah dilantik oleh

Yang di-Pertuan Agong atas syor Perdana Menteri yang

hendaklah, sebelum memberikan nasihatnya, berunding

dengan jawatankuasa yang disebut dalam seksyen 11A.

(3) Anggota Suruhanjaya hendaklah dilantik daripada

kalangan lelaki dan wanita daripada pelbagai latar belakang

agama, politik dan kaum yang mempunyai pengetahuan, atau

pengalaman praktikal dalam, perkara hak asasi manusia.

(4) Seseorang anggota Suruhanjaya hendaklah

memegang jawatan selama tempoh tiga tahun dan layak

untuk dilantik semula sekali sahaja bagi tempoh tiga tahun

lagi.

(5) Perdana Menteri boleh menentukan mekanisme

yang sesuai, termasuk petunjuk-petunjuk prestasi utama,

untuk menilai prestasi anggota-anggota Suruhanjaya dalam

menjalankan fungsi dan kewajipan mereka di bawah Akta ini.

(6) Penilaian itu hendaklah diambil kira –

_(a)_ oleh Perdana Menteri sebelum memberikan

nasihatnya kepada Yang di-Pertuan Agong

bagi pelantikan semula mana-mana anggota

Suruhanjaya di bawah subseksyen (4); dan


-----

_(b)_ bagi pemecatan mana-mana anggota

Suruhanjaya di bawah seksyen 10.”.

**Seksyen baru 11A**

**3.** Akta ibu dipinda dengan memasukkan selepas seksyen 11

dalam Bahagian II seksyen yang berikut:

“Jawatankuasa hendaklah dirujuk berhubung dengan

**pelantikan**

**11A.** (1) Bagi maksud subseksyen 5(2), adalah dengan ini

ditubuhkan suatu jawatankuasa yang terdiri daripada orang

yang berikut:

_(a)_ Ketua Setiausaha Negara yang hendaklah

menjadi Pengerusi;

_(b)_ Pengerusi Suruhanjaya; dan

_(c)_ tiga orang anggota lain, daripada kalangan

orang yang terkemuka, yang akan dilantik

oleh Perdana Menteri.

(2) Anggota jawatankuasa yang disebut dalam

subseksyen (1) hendaklah berkhidmat dengan jawatankuasa

bagi apa-apa tempoh dan atas apa-apa terma dan syarat

sebagaimana yang dinyatakan dalam surat cara

pelantikannya.


-----

(3) Anggota yang disebut dalam perenggan (1)(c)

boleh termasuk bekas hakim dan bekas anggota

Suruhanjaya.

(4) Orang yang berikut tidak boleh dilantik sebagai

anggota jawatankuasa di bawah perenggan (1)(c):

_(a)_ mana-mana orang yang terlibat secara aktif

dalam politik dan berdaftar dengan mana
mana parti politik; dan

_(b)_ mana-mana orang yang sedang atau pernah

menjadi pegawai penguat kuasa.

(5) Jawatankuasa ini boleh menentukan perjalanan

prosidingnya sendiri.

(6) Apa-apa pendapat, pandangan atau syor

jawatankuasa apabila dirundingi oleh Perdana Menteri

di bawah subseksyen 5(2) tidak mengikat Perdana Menteri.

(7) Bagi maksud seksyen ini, “pegawai penguat

kuasa” ertinya pegawai –

_(a)_ mana-mana Kementerian, Jabatan, Agensi

atau mana-mana badan lain yang dibentuk

oleh Kerajaan Persekutuan, termasuk suatu

unit, seksyen, bahagian, jabatan atau agensi

Kementerian, Jabatan, Agensi atau badan

itu, yang diberi fungsi penguatkuasaan oleh


-----

mana-mana undang-undang bertulis atau

yang mempunyai kuasa penguatkuasaan;

_(b)_ suatu badan yang ditubuhkan oleh undang
undang Persekutuan yang diberi fungsi

penguatkuasaan oleh undang-undang

Persekutuan itu atau mana-mana undang
undang bertulis yang lain;

_(c)_ suatu unit, seksyen, bahagian, jabatan atau

agensi sesuatu badan yang ditubuhkan oleh

undang-undang Persekutuan yang

mempunyai fungsi penguatkuasaan; atau

_(d)_ perkhidmatan bersama yang ditubuhkan

di bawah Perkara 133 Perlembagaan

Persekutuan yang melaksanakan fungsi

penguatkuasaan.”.

**Kecualian dan peralihan**

**4.** (1) Walau apa pun subseksyen 5(4) Akta ibu sebagaimana

yang dimasukkan oleh Akta ini, anggota Suruhanjaya yang telah

dilantik atau dilantik semula sebelum permulaan kuat kuasa Akta ini

dan belum menamatkan tempoh jawatannya sebaik sebelum

permulaan kuat kuasa Akta ini, boleh terus memegang jawatan bagi

baki tempoh jawatannya.

(2) Walau apa pun subseksyen 5(4) Akta ibu sebagaimana

yang dimasukkan oleh Akta ini –


-----

_(a)_ anggota Suruhanjaya yang telah dilantik untuk kali

pertama sebelum permulaan kuat kuasa Akta ini

dan sedang memegang jawatan pada masa

permulaan kuat kuasa Akta ini layak untuk dilantik

semula sekali sahaja bagi tempoh tiga tahun di

bawah subseksyen 5(4) Akta ibu sebagaimana

yang dimasukkan oleh Akta ini apabila habis

tempoh jawatannya;

_(b)_ anggota Suruhanjaya yang telah dilantik semula

sebelum permulaan kuat kuasa Akta ini tidak layak

untuk dilantik semula di bawah subseksyen 5(4)

Akta ibu sebagaimana yang dimasukkan oleh Akta

ini apabila habis tempoh jawatannya di bawah

pelantikan semula itu.

**_______________________**

HURAIAN

Rang Undang-Undang ini bertujuan untuk meminda Akta

Suruhanjaya Hak Asasi Manusia Malaysia 1999 (“Akta 597”) untuk

menjadikan proses pelantikan anggota Suruhanjaya Hak Asasi

Manusia Malaysia (“Suruhanjaya”) lebih telus.

2. Ke arah itu, seksyen 5 Akta 597 dicadangkan untuk dipinda

dalam _fasal 2 Rang Undang-Undang. Dengan pindaan yang_


-----

dicadangkan, Perdana Menteri dikehendaki untuk berunding

dengan jawatankuasa yang disebut dalam seksyen 11A

sebagaimana yang dicadangkan oleh Rang Undang-Undang ini

sebelum memberikan nasihatnya kepada Yang di-Pertuan Agong.

Pindaan dalam _fasal 2 turut bertujuan untuk mengadakan_

peruntukan bahawa anggota Suruhanjaya mestilah lelaki dan

wanita daripada pelbagai latar belakang agama, politik dan kaum

dan mempunyai pengetahuan, atau pengalaman praktikal dalam,

perkara yang berhubungan dengan hak asasi manusia. Sebagai

tambahan, anggota akan memegang jawatan selama tiga tahun

berbanding dengan dua tahun pada masa ini.

Pindaan yang dicadangkan ini turut bertujuan untuk

membolehkan Perdana Menteri untuk menentukan mekanisme

yang sesuai untuk menilai prestasi anggota yang mestilah diambil

kira dalam pelantikan semula mereka di bawah subseksyen 5(4)

dan proses pemecatan mereka di bawah seksyen 10 Akta 597.

3. _Fasal 3 bertujuan untuk mengadakan peruntukan bagi_

penubuhan jawatankuasa yang akan dirundingi oleh Perdana

Menteri berhubung dengan pelantikan anggota Suruhanjaya

di bawah subseksyen 5(2) sebagaimana yang dicadangkan oleh

Rang Undang-Undang ini.

Jawatankuasa ini hendaklah terdiri daripada Ketua

Setiausaha Negara yang hendaklah menjadi Pengerusi, Pengerusi

Suruhanjaya dan tiga orang anggota lain, daripada kalangan orang

yang terkemuka, yang dilantik oleh Perdana Menteri. Orang


-----

terkemuka itu boleh termasuk bekas hakim dan bekas anggota

Suruhanjaya. Walau bagaimanapun, tiada seorang pun yang terlibat

secara aktif dalam politik dan berdaftar dengan mana-mana parti

politik, dan sedang atau pernah menjadi pegawai penguat kuasa

boleh dilantik untuk menjadi anggota jawatankuasa.

Anggota jawatankuasa hendaklah berkhidmat dengan

jawatankuasa mengikut apa-apa tempoh dan atas apa-apa terma

dan syarat sebagaimana yang dinyatakan dalam surat cara

pelantikannya.

Pindaan dalam fasal 3 turut mengadakan peruntukan bahawa

apa-apa pendapat, pandangan atau syor jawatankuasa apabila

dirundingi oleh Perdana Menteri tidak mengikat Perdana Menteri.

4. _Fasal 4 bertujuan untuk mengadakan peruntukan kecualian_

dan peralihan. Anggota Suruhanjaya yang telah dilantik atau dilantik

semula sebelum permulaan kuat kuasa pindaan yang dicadangkan

oleh Rang Undang-Undang ini boleh terus memegang jawatan bagi

baki tempoh jawatannya.

Bagi maksud pelantikan semula, anggota Suruhanjaya yang

sedang berkhidmat pada masa permulaan kuat kuasa pindaan yang

dicadangkan oleh Rang Undang-Undang ini layak untuk dilantik

semula jika, sebelum permulaan kuat kuasa pindaan yang

dicadangkan oleh Rang Undang-Undang ini, dia tidak pernah

dilantik semula.


-----

_IMPLIKASI KEWANGAN_

Rang undang-undang ini tidak akan melibatkan Kerajaan dalam

perbelanjaan wang tambahan.

[PN(U2) 2689]


-----

