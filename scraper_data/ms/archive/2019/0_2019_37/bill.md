---
Year: 2019
Bill: D.R.38/2019 - RUU Cukai Aktiviti Perniagaan Labuan (Pindaan) 2019 (Lulus)
Title: D.R.38/2019 - RUU Cukai Aktiviti Perniagaan Labuan (Pindaan) 2019 (Lulus)
Download URL: https://www.parlimen.gov.my/files/billindex/pdf/2019/D.R.%2038_2019%20-bm.pdf
URL: https://www.parlimen.gov.my/files/billindex/pdf/2019/D.R.%2038_2019%20-bm.pdf
---
---
Reading:
D.R.38/2019
Bacaan Pertama Pada:28/11/2019
Bacaan Kedua Pada:02/12/2019
Dibentang Oleh:YB Dato' Ir. Haji Amiruddin Bin Haji Hamzah – Tim. Menteri Kewangan
Diluluskan Pada:02/12/2019
Dibentang Oleh:YB Dato' Ir. Haji Amiruddin Bin Haji Hamzah – Tim. Menteri Kewangan
---

_Cukai Aktiviti Perniagaan Labuan (Pindaan)_ 1

**D.R. 38/2019**

RANG UNDANG-UNDANG

_b e r n a m a_

Suatu Akta untuk meminda Akta Cukai Aktiviti Perniagaan
Labuan 1990.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Cukai Aktiviti Perniagaan
Labuan (Pindaan) 2019.

(2) Perenggan 2(a) dan seksyen 3, 4, 5, 6, 7, 9, 10, 11, 12
dan 14 berkuat kuasa bagi tahun taksiran 2020 dan tahun-tahun
taksiran berikutnya.

(3) Perenggan 2(b) dan seksyen 13 dan 15 mula berkuat kuasa
apabila berkuat kuasanya Akta ini.

(4) Seksyen 8 disifatkan mula berkuat kuasa pada 1 Januari 2019.


-----

2 _Rang Undang-Undang_

**Pindaan seksyen 2**

**2.** Akta Cukai Aktiviti Perniagaan Labuan 1990 [Akta 445]
yang disebut “Akta ibu” dalam Akta ini, dipinda dalam
subseksyen 2(1)—

_(a)_ dengan memotong takrif “pemastautin”; dan

_(b)_ dengan memasukkan sebelum takrif “syarikat domestik”

takrif yang berikut:

“Pesuruhjaya Khas” ertinya Pesuruhjaya Khas Cukai
Pendapatan yang dilantik di bawah seksyen 98 Akta
Cukai Pendapatan 1967;”.

**Pindaan seksyen 2b**

**3.** Seksyen 2b Akta ibu dipinda dengan memasukkan selepas
subseksyen (1) subseksyen yang berikut:

“(1a) Suatu entiti Labuan yang menjalankan suatu aktiviti
perniagaan Labuan yang gagal mematuhi peraturan-peraturan
yang dibuat di bawah subseksyen (1) bagi suatu tempoh asas
bagi suatu tahun taksiran hendaklah dikenakan cukai atas
kadar dua puluh empat peratus ke atas keuntungan yang
boleh dikenakan cukai bagi tahun taksiran itu.”.

**Seksyen baharu 3b**

**4.** Akta ibu dipinda dengan memasukkan selepas seksyen 3a
seksyen yang berikut:

“Pemastautin

**3b.** Bagi maksud perkiraan percukaian dua kali yang dibuat
di bawah seksyen 132 Akta Cukai Pendapatan 1967—

_(a)_ suatu entiti Labuan yang menjalankan perniagaan

atau perniagaan-perniagaan adalah bermastautin
di Malaysia bagi tahun asas bagi suatu tahun taksiran
jika pada bila-bila masa dalam tahun asas itu
pengurusan dan kawalan perniagaannya atau mana-mana
satu perniagaannya, mengikut mana-mana yang
berkenaan, dijalankan di Malaysia; dan


-----

_Cukai Aktiviti Perniagaan Labuan (Pindaan)_ 3

_(b)_ mana-mana entiti Labuan yang lain adalah bermastautin

di Malaysia bagi tahun asas bagi suatu tahun taksiran
jika pada bila-bila masa semasa tahun asas itu
pengurusan dan kawalan hal ehwalnya dijalankan
di Malaysia oleh pengarahnya, pekongsinya,
pemegang amanahnya atau pihak berkuasa pengawal
lain.”.

**Pindaan seksyen 4**

**5.** Subseksyen 4(2) Akta ibu dipinda dengan menggantikan
perkataan “Keuntungan yang boleh dikenakan cukai” dengan
perkataan “Tertakluk kepada Akta ini, keuntungan yang boleh
dikenakan cukai”.

**Pindaan seksyen 6**

**6.** Seksyen 6 Akta ibu dipinda—

_(a)_ dalam nota bahu, dengan memasukkan selepas perkataan

“Taksiran” perkataan “dan taksiran tambahan”;

_(b)_ dengan menomborkan semula seksyen yang sedia ada

sebagai subseksyen (1);

_(c)_ dalam subseksyen (1) yang dinomborkan semula itu—

(i) dengan menggantikan perkataan “dalam borang

yang ditetapkan” dengan perkataan “mengikut
seksyen 6a”;

(ii) dengan memotong perkataan “, secara ke diri atau

melalui pos”; dan

(iii) dengan memasukkan selepas perkataan “entiti

Labuan berkenaan” perkataan “mengikut
seksyen 6b”; dan


-----

_Rang Undang-Undang_

_(d)_ dengan memasukkan selepas subseksyen (1) yang

dinomborkan semula itu subseksyen yang berikut:

“(2) Ketua Pengarah, jika bagi mana-mana tahun
taksiran mendapati tiada atau tiada suatu taksiran yang
mencukupi telah dibuat ke atas seseorang yang boleh
dikenakan cukai, boleh dalam tahun itu atau dalam
tempoh lima tahun selepas tamat tempohnya membuat
taksiran atau taksiran tambahan, mengikut mana-mana
yang berkenaan, berkenaan dengan orang itu dalam
amaun atau amaun tambahan keuntungan yang boleh
dikenakan cukai dan cukai atau dalam amaun cukai
tambahan, yang mengikut pertimbangan terbaik Ketua
Pengarah, taksiran berkenaan dengan orang itu yang
sepatutnya dibuat bagi tahun itu.

(3) Ketua Pengarah, jika bagi mana-mana tahun taksiran
mendapati tiada atau tiada suatu taksiran yang mencukupi
telah dibuat ke atas seseorang yang boleh dikenakan cukai
berbangkit daripada keputusan Ketua Pengarah menurut
subseksyen 17d(3), boleh dalam tahun itu atau dalam
tempoh tujuh tahun selepas tamat tempohnya membuat
suatu taksiran atau taksiran tambahan, mengikut
mana-mana yang berkenaan, berkenaan dengan orang itu
dalam amaun atau amaun tambahan keuntungan yang
boleh dikenakan cukai dan cukai atau dalam amaun
cukai tambahan, yang mengikut pertimbangan terbaik
Ketua Pengarah, taksiran berkenaan dengan orang itu
yang sepatutnya dibuat bagi tahun itu.

(4) Ketua Pengarah apabila mendapati bahawa—

_(a)_ apa-apa jenis fraud atau keingkaran sengaja

telah dilakukan oleh atau bagi pihak
mana-mana orang; atau

_(b)_ mana-mana orang telah cuai,

berkaitan dengan atau berhubung dengan cukai, boleh
pada bila-bila masa membuat suatu taksiran berkenaan
dengan orang itu bagi mana-mana tahun taksiran
untuk tujuan membetulkan apa-apa kerugian cukai
yang disumbangkan oleh fraud, keingkaran sengaja
atau kecuaian itu.”.


-----

_Cukai Aktiviti Perniagaan Labuan (Pindaan)_ 5

**Seksyen baharu** **6a, 6b, 6c dan** **6d**

**7.** Akta ibu dipinda dengan memasukkan selepas seksyen 6
seksyen yang berikut:

“Borang dan membuat taksiran

**6a.** (1) Suatu taksiran yang dibuat di bawah seksyen 6
hendaklah—

_(a)_ dibuat dalam borang yang ditetapkan yang berkenaan;

_(b)_ menunjukkan, tambahan kepada apa-apa bahan lain yang

termasuk di dalamnya, tahun taksiran yang berkenaan
dan amaun atau amaun tambahan keuntungan yang
boleh dikenakan cukai dan cukai yang dikenakan
atau amaun cukai atau cukai tambahan, mengikut
mana-mana yang berkenaan; dan

_(c)_ menyatakan dalam ruangan yang berkenaan dalam

borang itu tarikh borang itu telah dilengkapkan.

(2) Jika borang di bawah subseksyen (1) didapati telah
dilengkapkan dengan sewajarnya, taksiran itu hendaklah,
sehingga dibuktikan sebaliknya, dianggap telah dibuat pada
tarikh yang dinyatakan.

**Notis taksiran**

**6b.** (1) Dengan secepat yang boleh selepas suatu taksiran dibuat
di bawah seksyen 6, Ketua Pengarah hendaklah menyebabkan
suatu notis taksiran disampaikan, secara ke diri atau melalui pos
ke atas entiti Labuan yang boleh dikenakan cukai berkenaan
dengan orang yang baginya taksiran itu dibuat.

(2) Jika cukai yang dikenakan di bawah suatu taksiran
dinaikkan atas rayuan kepada Pesuruhjaya Khas atau suatu
mahkamah, maka, secepat yang boleh selepas rayuan diputuskan
hendaklah disampaikan, secara ke diri atau melalui pos
ke atas entiti Labuan yang boleh dikenakan cukai berkenaan
dengan orang yang baginya suatu taksiran dibuat suatu notis
taksiran tambahan.


-----

_Rang Undang-Undang_

(3) Notis yang disampaikan di bawah subseksyen (1)
atau (2) hendaklah menunjukkan, sebagai tambahan kepada
apa-apa bahan lain yang termasuk dalamnya—

_(a)_ dalam hal suatu notis yang disampaikan di bawah

subseksyen (1), tahun taksiran dan amaun atau amaun
tambahan keuntungan yang boleh dikenakan cukai
dan cukai yang dikenakan;

_(b) dalam hal suatu notis yang disampaikan di bawah_

subseksyen (2), tahun taksiran dan amaun kenaikan
dalam cukai yang dikenakan; dan

_(c) dalam mana-mana hal—_

(i) tempat pembayaran perlu dibuat;

(ii) kenaikan bagi pembayaran lewat yang

dikenakan oleh subseksyen 13a(2); dan

(iii) apa-apa hak untuk merayu yang wujud

di bawah Akta ini.

**Taksiran muktamad**

**6c. (1) Taksiran yang dibuat, dipersetujui atau diputuskan,**
hendaklah muktamad dan konklusif bagi maksud Akta ini,
jika—

_(a)_ tiada notis rayuan secara sah terhadap taksiran

telah diberikan di bawah seksyen 99 Akta Cukai
Pendapatan 1967 dalam masa yang ditetapkan oleh
seksyen itu atau apa-apa pelanjutan masa yang
diberikan;

_(b) suatu persetujuan telah tercapai mengenai suatu_

taksiran menurut subseksyen 101(2) Akta Cukai
Pendapatan 1967; atau

_(c) suatu taksiran telah diputuskan atas rayuan dan tiada_

hak untuk rayuan lanjut.

(2) Tiada apa-apa jua dalam subseksyen (1) boleh

menjejaskan pelaksanaan apa-apa kuasa yang diberikan kepada
Ketua Pengarah oleh seksyen 6.


-----

_Cukai Aktiviti Perniagaan Labuan (Pindaan)_ 7

**Hak untuk merayu**

**6d. (1) Seseorang yang terkilan dengan suatu taksiran yang**
dibuat ke atasnya boleh merayu kepada Pesuruhjaya Khas
terhadap taksiran itu mengikut cara yang sama sebagaimana
suatu rayuan terhadap suatu taksiran cukai pendapatan dibuat di
bawah Akta Cukai Pendapatan 1967, dan seksyen 99, 100, 101
dan 102 Akta Cukai Pendapatan 1967, setakat yang ia terpakai
dan dengan ubah suaian yang perlu, hendaklah terpakai bagi
suatu rayuan terhadap suatu taksiran yang dibuat di bawah
Akta ini seolah-olah—

_(a)_ tiap-tiap sebutan dalam seksyen itu mengenai cukai

pendapatan atau mengenai cukai adalah sebutan
mengenai cukai aktiviti perniagaan Labuan; dan

_(b)_ tiap-tiap sebutan dalam seksyen itu mengenai

pendapatan adalah sebutan mengenai keuntungan
yang boleh dikenakan cukai.

(2) Jadual 5 kepada Akta Cukai Pendapatan 1967 hendaklah
terpakai dengan ubah suaian yang perlu berhubung dengan
tatacara pendengaran rayuan kepada Pesuruhjaya Khas dan
tatacara pendengaran rayuan lanjutan.”.

**Pindaan seksyen 9**

**8.** Seksyen 9 Akta ibu dipinda—

_(a)_ dengan menomborkan semula seksyen yang sedia ada

sebagai subseksyen (1);

_(b)_ dalam subseksyen (1) yang dinomborkan semula itu—

(i) dengan memasukkan selepas perkataan “Walau apa

pun seksyen 3,” perkataan “keuntungan”; dan

(ii) dengan memasukkan selepas perkataan “boleh

dikenakan cukai” perkataan “ di bawah Akta ini”;
dan


-----

8 _Rang Undang-Undang_

_(c)_ dengan memasukkan selepas subseksyen (1) yang

dinomborkan semula itu subseksyen yang berikut:

“(2) Bagi mengelakkan keraguan, keuntungan
suatu entiti Labuan yang menjalankan suatu aktiviti
perniagaan Labuan yang aktiviti bukan perdagangan
Labuan yang disebut dalam subseksyen (1) tidak
termasuk apa-apa pendapatan yang diperoleh daripada
royalti dan pendapatan lain yang diperoleh daripada
hak harta intelek jika pendapatan itu boleh diterima
sebagai balasan bagi pengeksploitan komersial hak itu.

(3) Apa-apa pendapatan yang diperoleh daripada
hak harta intelek yang disebut dalam subseksyen (2)
adalah tertakluk kepada cukai di bawah Akta Cukai
Pendapatan 1967.

(4) Dalam seksyen ini, “hak harta intelek” mempunyai
erti yang sama yang diberikan kepadanya di bawah
subseksyen 4(5).”.

**Seksyen baharu 13a**

**9.** Akta ibu dipinda dengan memasukkan selepas seksyen 13
seksyen yang berikut:

“Cukai genap masa dan kena dibayar

**13a. (1) Jika suatu taksiran dibuat di bawah seksyen 6, cukai**
yang kena dibayar di bawah taksiran itu hendaklah, atas
penyampaian notis taksiran di bawah seksyen 6b, menjadi
genap masa dan kena dibayar ke atas orang yang ditaksir
di tempat yang dinyatakan dalam notis itu sama ada atau
tidak orang itu merayu ke atas taksiran itu.

(2) Jika apa-apa cukai yang genap masa dan kena dibayar
di bawah subseksyen (1) tidak dibayar dalam masa tiga puluh
hari selepas penyampaian notis itu, sekian banyak cukai
yang tidak dibayar apabila tamat tempoh itu hendaklah tanpa
apa-apa notis lanjut disampaikan dinaikkan sebanyak jumlah
yang sama dengan sepuluh peratus daripada cukai yang tidak
dibayar itu, dan jumlah itu boleh didapatkan seolah-olah
jumlah itu adalah cukai yang genap masanya dan kena dibayar
di bawah Akta ini.”.


-----

_Cukai Aktiviti Perniagaan Labuan (Pindaan)_ 9

**Seksyen baharu** **17c dan** **17d**

**10.** Akta ibu dipinda dengan memasukkan selepas seksyen 17b
seksyen yang berikut:

“Kuasa untuk tidak mengambil kira transaksi tertentu

**17c.** (1) Ketua Pengarah boleh, tanpa menjejaskan kesahannya
dalam apa-apa keadaan lain atau bagi apa-apa maksud lain,
tidak mengambil kira atau mengubah transaksi itu dan membuat
pelarasan yang difikirkannya patut, termasuk pengiraan atau
pengiraan semula keuntungan yang boleh dikenakan cukai,
atau pengenaan liabiliti kepada cukai, atau membuat taksiran
atau taksiran tambahan berkenaan dengan mana-mana orang
setakat yang perlu berbangkit daripada penjalanan kuasanya,
dengan tujuan untuk mengurangkan keseluruhan atau
mana-mana bahagian daripada kesan langsung atau tidak
langsung transaksi itu, jika Ketua Pengarah mempunyai sebab
untuk mempercayai bahawa mana-mana transaksi mempunyai
kesan langsung atau tidak langsung bagi—

_(a)_ mengubah beban cukai yang kena dibayar atau yang

ditanggung oleh atau yang sebaliknya telah kena
dibayar oleh mana-mana orang atau ditanggung oleh
mana-mana orang;

_(b)_ melepaskan mana-mana orang daripada apa-apa

liabiliti yang telah timbul atau yang akan selainnya
timbul untuk membayar cukai atau membuat suatu
penyata;

_(c)_ melarikan diri atau mengelak daripada apa-apa

kewajipan atau liabiliti yang dikenakan atau yang
akan selainnya telah dikenakan ke atas mana-mana
orang oleh Akta ini; atau

_(d)_ menghalang atau mencegah pelaksanaan Akta ini

dalam apa-apa jua cara.

(2) Dalam menjalankan kuasanya di bawah seksyen ini,
Ketua Pengarah boleh melalui notis menghendaki mana-mana
orang untuk membayar kepadanya dalam masa yang dinyatakan
dalam notis amaun cukai yang akan ditolak oleh orang itu
di bawah Akta ini berbangkit daripada penjalanan kuasa
Ketua Pengarah itu.


-----

10 _Rang Undang-Undang_

(3) Tanpa menjejaskan keluasan makna subseksyen (1)
dan (2), kuasa Ketua Pengarah yang diberikan oleh seksyen
ini hendaklah diperluaskan—

_(a)_ kepada pengenaan cukai ke atas mana-mana orang

yang jika tidak kerana apa-apa pelarasan yang dibuat
menurut seksyen ini tidak akan dikenakan cukai atau
tidak akan dikenakan cukai setakat yang sama; dan

_(b)_ kepada pengenaan jumlah cukai yang lebih besar

daripada yang boleh dikenakan jika tidak kerana
apa-apa pelarasan.

(4) Jika berbangkit daripada apa-apa pelarasan yang dibuat
di bawah seksyen ini suatu taksiran dibuat, hak untuk
pembayaran balik ditolak atau penyata cukai pembayaran
balik dikehendaki, butir-butir pelarasan hendaklah diberikan
dengan notis taksiran, dengan notis penolakan pembayaran
balik atau dengan notis menghendaki penyata pembayaran
balik, mengikut mana-mana yang berkenaan.

(5) Transaksi—

_(a)_ antara orang yang seorang daripadanya mempunyai

kawalan ke atas yang lain; atau

_(b)_ antara orang yang kedua-duanya dikawal oleh orang

yang lain,

hendaklah disifatkan sebagai transaksi daripada jenis yang
subseksyen (1) terpakai jika pada pendapat Ketua Pengarah
transaksi itu tidak dibuat berdasarkan terma yang dijangkakan
dibuat secara adil oleh orang bebas yang terlibat dalam aktiviti
yang sama atau serupa berurusan antara satu sama lain yang
bebas daripada pengaruh.

(6) Bagi maksud seksyen ini—

_(a)_ seseorang dianggap mempunyai kawalan ke atas

yang lain dengan cara yang sama sebagaimana yang
diperuntukkan di bawah seksyen 139 Akta Cukai
Pendapatan 1967 setakat mana seksyen itu terpakai
dan dengan ubah suaian yang perlu; dan


-----

_Cukai Aktiviti Perniagaan Labuan (Pindaan)_ 11

_(b)_ “transaksi” ertinya apa-apa amanah, pemberian,

waad, perjanjian, perkiraan atau pelupusan lain
atau transaksi yang dibuat atau dibuat secara lisan
atau bertulis, sama ada sebelum atau selepas mula
berkuat kuasanya Akta ini, dan termasuklah suatu
transaksi yang dibuat oleh dua orang atau lebih
dengan seorang atau beberapa orang lain.

**Kuasa untuk menggantikan harga transaksi tertentu**

**17d. (1) Seksyen ini hendaklah terpakai walau apa pun**
seksyen 17c dan tertakluk kepada apa-apa peraturan yang
ditetapkan di bawah Akta ini.

(2) Tertakluk kepada subseksyen (3), jika seseorang dalam
tahun asas bagi suatu tahun taksiran membuat suatu transaksi
dengan orang berkaitan bagi tahun itu untuk pemerolehan
atau pembekalan harta atau perkhidmatan, maka, bagi segala
maksud Akta ini, orang itu hendaklah menentukan dan
menggunakan harga yang bebas daripada pengaruh untuk
pemerolehan atau pembekalan itu.

(3) Jika Ketua Pengarah mempunyai sebab untuk mempercayai
bahawa apa-apa harta atau perkhidmatan yang disebut dalam
subseksyen (2) diperoleh atau dibekalkan pada harga yang
sama ada kurang daripada atau lebih daripada harga yang
dijangkakan untuk ditawarkan jika pihak-pihak kepada transaksi
itu adalah orang yang bebas yang berurusan bebas daripada
pengaruh, Ketua Pengarah boleh dalam menentukan keuntungan
yang boleh dikenakan cukai bagi orang itu, menggantikan
harga berkenaan dengan transaksi itu untuk mencerminkan
harga yang bebas daripada pengaruh bagi transaksi itu.

(4) Transaksi yang disebut dalam subseksyen (2) hendaklah
ditafsirkan sebagai transaksi antara—

_(a)_ orang yang seorang daripadanya mempunyai kawalan

ke atas yang lain; atau

_(b)_ orang yang kedua-duanya dikawal oleh orang yang

lain, dalam seksyen ini disebut sebagai “orang
ketiga”.


-----

12 _Rang Undang-Undang_

(5) Tanpa menjejaskan keluasan makna perenggan 17c(6)(a),
bagi maksud subseksyen (4), “kawalan” merujuk kepada
orang yang seorang daripadanya memiliki syer orang lain,
atau orang ketiga yang memiliki syer kedua-dua orang, yang
peratusan modal syer yang dipegang dalam mana-mana satu
keadaan ialah dua puluh peratus atau lebih dan—

_(a)_ urusan perniagaan orang itu bergantung kepada hak

tuan punya, seperti paten, pengetahuan teknologi
bukan paten, cap dagangan atau hak cipta, yang
disediakan oleh orang lain atau orang ketiga;

_(b)_ aktiviti perniagaan seperti belian, jualan, penerimaan

perkhidmatan, penyediaan perkhidmatan, oleh orang
itu yang ditentukan oleh orang lain, dan harga
dan syarat-syarat lain yang berhubungan dengan
pembekalan dipengaruhi oleh orang lain atau orang
ketiga; atau

_(c)_ jika seorang atau lebih pengarah atau ahli lembaga

pengarah orang itu dilantik oleh orang lain atau
orang ketiga.

(6) Dalam seksyen ini “transaksi” mempunyai erti yang sama
yang diberikan kepadanya di bawah perenggan 17c(6)(b).”.

**Seksyen baharu** **22b, 22c, 22d, 22e dan** **22f**

**11.** Akta ibu dipinda dengan memasukkan selepas seksyen 22a
seksyen yang berikut:

“Kuasa untuk meminta penyata spesifik atau pengemukaan

**buku**

**22b.** Bagi maksud untuk mendapatkan maklumat penuh bagi
menentukan sama ada atau tidak seseorang boleh dikenakan
cukai atau bagi menentukan liabilitinya, Ketua Pengarah
boleh melalui notis secara bertulis menghendaki orang itu
atau mana-mana orang lain—

_(a)_ untuk melengkapkan dan menghantar serah kepada

Ketua Pengarah dalam masa yang dinyatakan dalam
notis itu, tidak kurang daripada tiga puluh hari dari
tarikh penyampaian notis, apa-apa penyata yang
dinyatakan dalam notis;


-----

_Cukai Aktiviti Perniagaan Labuan (Pindaan)_ 13

_(b)_ untuk hadir sendiri di hadapan Ketua Pengarah dan

mengemukakan untuk diperiksa semua buku, akaun,
penyata dan dokumen lain yang difikirkan perlu
oleh Ketua Pengarah;

_(c)_ untuk menyediakan penyata mengikut perenggan (a)

dan untuk juga hadir menurut perenggan _(b); atau_

_(d)_ untuk memberikan secara bertulis apa-apa maklumat

atau butir-butir yang difikirkan perlu oleh
Ketua Pengarah.

**Kuasa untuk meminta penyata akaun bank, dsb.**

**22c. Ketua Pengarah boleh melalui notis secara bertulis**
menghendaki mana-mana orang untuk mengemukakan dalam
masa yang dinyatakan dalam notis, tidak kurang daripada tiga
puluh hari dari tarikh penyampaian notis, suatu pernyataan
yang mengandungi butir-butir mengenai—

_(a)_ semua akaun bank, yang merupakan akaun yang sedia

ada atau telah ada pada bila-bila masa dalam suatu
tempoh yang dinyatakan dalam notis,—

(i) atas namanya sendiri atau nama isteri atau

anak tanggungannya atau secara bersesama
atas apa-apa nama itu;

(ii) yang dia berkepentingan atau telah berkepentingan

sama ada secara bersesama atau berasingan;
atau

(iii) yang orang itu berkuasa atau telah berkuasa

untuk menggunakan secara bersesama atau
berasingan;

_(b)_ semua akaun simpanan dan pinjaman, deposit, akaun

syarikat bangunan dan akaun syarikat kerjasama yang
mengenainya orang itu ada atau telah mempunyai
apa-apa kepentingan atau kuasa untuk menggunakannya
secara bersesama atau berasingan dalam tempoh itu;

_(c)_ semua aset yang orang itu dan mana-mana isteri

atau anak tanggungannya sedang dimiliki atau telah
dimiliki dalam tempoh itu;


-----

14 _Rang Undang-Undang_

_(d)_ semua hasil orang itu dan pendapatan kasar berpunca

daripada hasil itu; dan

_(e)_ semua fakta mengenai tanggungannya terhadap cukai

pada masa itu atau pada masa lepas.

**Kuasa untuk mengakses bangunan dan dokumen, dsb.**

**22d. (1) Bagi maksud Akta ini, Ketua Pengarah hendaklah**
pada setiap masa mempunyai sepenuhnya dan bebas untuk
akses kepada semua tanah, bangunan dan tempat itu dan untuk
melihat semua buku, dokumen, objek, artikel, bahan dan benda
dan boleh menggeledah tanah, bangunan dan tempat itu dan
boleh memeriksa, menyalin atau membuat cabutan daripada
mana-mana buku, dokumen, objek, artikel, bahan dan benda
tanpa membuat apa-apa pembayaran sebagai bayaran atau upah.

(2) Jika Ketua Pengarah menjalankan kuasanya di bawah

subseksyen (1), penghuni tanah, bangunan dan tempat itu
hendaklah menyediakan kepada Ketua Pengarah atau pegawai
yang diberi kuasa segala kemudahan dan bantuan yang
munasabah untuk menjalankan kuasanya di bawah seksyen ini.

(3) Ketua Pengarah boleh mengambil milikan mana-mana

buku, dokumen, objek, artikel, bahan dan benda yang Ketua
Pengarah itu mempunyai akses di bawah subseksyen (1) jika
pada pendapatnya—

_(a)_ pemeriksaan buku, dokumen, objek, artikel, bahan

dan benda itu, menyalinnya atau membuat cabutan
daripadanya tidak dapat dijalankan dengan munasabah
tanpa mengambil milikan terhadapnya;

_(b)_ buku, dokumen, objek, artikel, bahan dan benda itu

boleh diganggu atau dimusnahkan melainkan Ketua
Pengarah mengambil milikan terhadapnya; atau

_(c)_ buku, dokumen, objek, artikel, bahan dan benda

itu mungkin diperlukan sebagai keterangan dalam
mana-mana prosiding undang-undang yang dimulakan
di bawah atau berkenaan dengan Akta ini.


-----

_Cukai Aktiviti Perniagaan Labuan (Pindaan)_ 15

(4) Suatu senarai semua benda yang disita dalam menjalankan
suatu penggeledahan yang dibuat di bawah seksyen ini dan
tempat di mana benda itu masing-masing dijumpai hendaklah
disediakan oleh pegawai yang membuat penggeledahan itu
dan ditandatangani olehnya.

(5) Jika pada pendapat Ketua Pengarah adalah perlu bagi
maksud menentukan keuntungan yang boleh dikenakan cukai
daripada perniagaan bagi apa-apa tempoh untuk memeriksa
mana-mana buku, akaun atau rekod yang disimpan selain
dalam bahasa kebangsaan atau bahasa Inggeris, Ketua
Pengarah boleh secara bertulis menghendaki mana-mana
orang yang menjalankan perniagaan semasa tempoh itu untuk
mengemukakan dalam tempoh yang dinyatakan dalam notis,
tidak kurang daripada tiga puluh hari dari tarikh penyampaian
notis, suatu terjemahan dalam bahasa kebangsaan atau bahasa
Inggeris buku, akaun atau rekod itu.

**Kewajipan untuk menyimpan dokumen bagi menentukan**
**keuntungan yang boleh dikenakan cukai dan cukai yang**
**kena dibayar**

**22e. (1) Tiap-tiap orang yang dikehendaki untuk mengemukakan**
penyata keuntungannya bagi suatu tahun taksiran di bawah
Akta ini hendaklah menyimpan dan mengekalkan dalam jagaan
selamat dokumen mencukupi bagi tempoh tujuh tahun dari
tamat tahun taksiran itu bagi maksud menentukan keuntungan
yang boleh dikenakan cukai dan cukai yang kena dibayar
olehnya.

(2) Jika orang yang disebut dalam subseksyen (1) tidak
mengemukakan suatu penyata yang dikehendaki di bawah
Akta ini bagi suatu tahun taksiran, orang itu hendaklah
menyimpan dan memegang simpan dokumen yang disebut dalam
subseksyen (1) yang berhubung dengan tahun taksiran itu
bagi tempoh tujuh tahun selepas tamat tahun penyata itu
dikemukakan.

(3) Ketua Pengarah boleh mengetepikan semua atau
mana-mana kehendak di bawah subseksyen (1) berkenaan
dengan apa-apa keuntungan.


-----

16 _Rang Undang-Undang_

(4) Mana-mana orang yang dikehendaki oleh seksyen ini
untuk menyimpan dokumen dan—

_(a)_ berbuat demikian secara elektronik, hendaklah

mengekalkan dokumen itu dalam format elektronik
yang boleh dibaca dan hendaklah menyimpan
dokumen itu mengikut cara yang sebegitu rupa
untuk membolehkan dokumen itu mudah diakses
dan boleh ditukar ke dalam bentuk tulisan; atau

_(b)_ telah pada asalnya menyimpan dokumen dalam bentuk

manual dan kemudiannya menukarkan dokumen itu
ke dalam bentuk elektronik, hendaklah mengekalkan
dokumen itu sebelum ditukarkan dalam bentuk
asalnya.

(5) Semua dokumen yang berhubungan dengan apa-apa
keuntungan di Malaysia hendaklah disimpan dan dikekalkan
di Malaysia.

(6) Bagi maksud seksyen ini, “dokumen” ertinya—

_(a)_ penyata keuntungan; dan

_(b)_ invois, baucar, resit dan apa-apa dokumen lain yang

perlu untuk menentusahkan butiran dalam penyata.

**Pendakwaan**

**22f. Tiada pendakwaan bagi suatu kesalahan di bawah Akta**
ini boleh dimulakan kecuali oleh atau dengan keizinan bertulis
Pendakwa Raya.”.

**Pindaan seksyen 23**

**12.** Seksyen 23 Akta ibu dipinda dengan—

_(a)_ dengan memotong perkataan “tanpa alasan yang munasabah”;

_(b)_ dengan memotong perkataan “atau” di hujung

perenggan _(a);_


-----

_Cukai Aktiviti Perniagaan Labuan (Pindaan)_ 17

_(c)_ dengan menggantikan koma di hujung perenggan _(b)_

dengan perkataan “; atau”; dan

_(d)_ dengan memasukkan selepas perenggan _(b) perenggan_

yang berikut:

“(c) gagal mematuhi notis yang diberikan di bawah

seksyen 22b, 22c atau subseksyen 22d(5),”.

**Penggantian seksyen 24**

**13.** Akta ibu dipinda dengan mengantikan seksyen 24 dengan
seksyen yang berikut:

“Pengkompaunan kesalahan

**24.** (1) Ketua Pengarah boleh, dengan keizinan secara bertulis
Pendakwa Raya, pada bila-bila masa sebelum pertuduhan
dimulakan, mengkompaun mana-mana kesalahan yang
dilakukan oleh mana-mana orang di bawah seksyen 22 atau
23 dengan membuat suatu tawaran bertulis kepada orang
yang disyaki dengan munasabah telah melakukan kesalahan
itu untuk mengkompaun kesalahan itu apabila dibayar kepada
Ketua Pengarah suatu jumlah wang yang tidak melebihi lima
puluh peratus daripada amaun denda maksimum yang orang
itu boleh dikenakan jika dia disabitkan atas kesalahan itu,
dalam apa-apa tempoh sebagaimana yang dinyatakan dalam
tawaran bertulis itu.

(2) Suatu tawaran di bawah subseksyen (1) boleh dibuat
pada bila-bila masa selepas kesalahan itu dilakukan tetapi
sebelum apa-apa pendakwaan baginya dimulakan, dan jika
amaun yang dinyatakan dalam tawaran itu tidak dibayar
dalam masa yang dinyatakan dalam tawaran itu, atau
apa-apa tempoh lanjutan sebagaimana yang diberikan oleh
Ketua Pengarah, pendakwaan bagi kesalahan itu boleh
dimulakan pada bila-bila masa selepas itu terhadap orang
yang kepadanya tawaran itu dibuat.


-----

18 _Rang Undang-Undang_

(3) Jika suatu kesalahan telah dikompaun di bawah
subseksyen (1), tiada pendakwaan boleh dimulakan berkenaan
dengan kesalahan itu terhadap orang yang kepadanya tawaran
untuk mengkompaun itu dibuat, dan apa-apa dokumen atau
benda yang disita berkaitan dengan kesalahan itu boleh
dilepaskan oleh Ketua Pengarah, tertakluk kepada apa-apa
terma yang difikirkan patut oleh Ketua Pengarah.

(4) Semua jumlah wang yang diterima oleh Ketua Pengarah
di bawah seksyen ini hendaklah dibayar ke dalam dan menjadi
sebahagian daripada Kumpulan Wang Disatukan.”.

**Pindaan seksyen 27**

**14.** Seksyen 27 Akta ibu dipinda dengan memasukkan selepas
perkataan “selain” perkataan “suatu notis taksiran yang dikeluarkan
di bawah seksyen 6 atau”.

**Kecualian**

**15.** Apa-apa pengkompaunan kesalahan di bawah seksyen 24
Akta ibu sedia ada yang masih belum selesai sebelum berkuat
kuasanya Akta ini hendaklah, pada atau selepas berkuat
kuasanya Akta ini, terus sah dan hendaklah diuruskan di bawah
seksyen 24 Akta ibu seolah-olah seksyen 24 Akta tidak dipinda
oleh Akta ini.

HURAIAN

Rang Undang-Undang ini bertujuan untuk meminda Akta Cukai Aktiviti
Perniagaan Labuan 1990 (“Akta 445”). Tujuan utama pindaan ini adalah untuk
menambah baik pentadbiran cukai berhubung dengan taksiran cukai yang dibuat
ke atas keuntungan yang boleh dikenakan cukai ke atas suatu entiti Labuan
bagi mematuhi kehendak antarabangsa.

2. _Fasal 1 mengandungi tajuk ringkas dan permulaan kuat kuasa Akta yang_
dicadangkan.

3. _Fasal 2 bertujuan untuk meminda seksyen 2 Akta 445._

_Subfasal 2(a) bertujuan untuk memotong takrif “pemastautin” untuk mengadakan_

peruntukan bahawa suatu entiti Labuan dibenarkan untuk berurusniaga dengan
pemastautin


-----

_Cukai Aktiviti Perniagaan Labuan (Pindaan)_ 19

_Subfasal 2(b) bertujuan untuk memasukkan takrif “Pesuruhjaya Khas”._

4. _Fasal 3 bertujuan untuk meminda seksyen 2b Akta 445 untuk memperuntukkan_
bahawa suatu entiti Labuan yang menjalankan suatu aktiviti perniagaan Labuan
untuk dikenakan cukai pada kadar dua puluh empat peratus ke atas keuntungan
yang boleh dikenakan cukai jika entiti Labuan itu gagal untuk mematuhi
peraturan yang disebut dalam subseksyen 2b(1).

5. _Fasal 4 bertujuan untuk memasukkan seksyen baharu_ 3b ke dalam
Akta 445 untuk memperuntukkan cara untuk menentukan status pemastautin
entiti Labuan bagi maksud perjanjian percukaian dua kali di bawah seksyen 132
Akta Cukai Pendapatan 1967.

6. _Fasal 5 bertujuan untuk meminda seksyen 4 Akta 445 untuk memperuntukkan_
bahawa, selepas Akta ini mula berkuat kuasa, keuntungan yang boleh dikenakan
cukai yang boleh dikenakan ke atas entiti Labuan yang menjalankan suatu
aktiviti perniagaan Labuan yang merupakan aktiviti perdagangan Labuan adalah
akan juga tertakluk kepada peruntukan lain dalam Akta 445, yang berhubungan
dengan kuasa Ketua Pengarah untuk menjalankan suatu audit dan penyiasatan
dan membuat taksiran tambahan.

7. _Fasal 6 bertujuan untuk meminda seksyen 6 Akta 445 untuk memperuntukkan_
bahawa Ketua Pengarah boleh membuat taksiran tambahan apabila Ketua
Pengarah mendapati bahawa tiada atau tiada suatu taksiran yang mencukupi
telah dibuat ke atas seseorang yang boleh dikenakan cukai.

8. _Fasal 7 bertujuan untuk memasukkan seksyen baharu 6a, 6b, 6c dan_ 6d
ke dalam Akta 445.

Seksyen 6a yang dicadangkan memperkatakan mengenai borang untuk

membuat taksiran.

Seksyen 6b yang dicadangkan memperkatakan mengenai notis taksiran dan

serahan notis kepada entiti Labuan yang dikenakan cukai.

Seksyen 6c yang dicadangkan bertujuan untuk memperuntukkan keadaan

taksiran menjadi muktamad dan konklusif.

Seksyen 6d yang dicadangkan bertujuan untuk memperuntukkan bahawa

seseorang yang terkilan dengan taksiran yang dibuat boleh merayu kepada
Pesuruhjaya Khas mengikut cara yang sama suatu rayuan terhadap suatu
taksiran cukai pendapatan di bawah Akta Cukai Pendapatan 1967. _Fasal ini_
juga bertujuan untuk memperuntukkan bahawa Jadual 5 Akta Cukai Pendapatan
1967 berhubung dengan rayuan dan tatacaranya hendaklah terpakai kepada
rayuan dan rayuan lanjut yang dibuat di bawah Akta 445.

9. _Fasal 8 bertujuan untuk meminda sekysen 9 Akta 445 untuk menjelaskan_
bahawa keuntungan entiti Labuan yang menjalankan suatu aktiviti perniagaan
Labuan yang bukan aktiviti perdagangan Labuan yang tidak dikenakan cukai
di bawah Akta 445 tidak termasuk pendapatan yang diperoleh daripada hak
harta intelek, dan apa-apa pendapatan yang diperoleh daripada hak harta intelek
adalah tertakluk kepada cukai di bawah Akta Cukai Pendapatan 1967.


-----

20 _Rang Undang-Undang_

10. _Fasal 9 bertujuan untuk memasukkan seksyen baharu_ 13a ke dalam

Akta 445 untuk memperuntukkan bahawa cukai yang kena dibayar berbangkit
daripada taksiran yang dibuat di bawah seksyen 6 Akta 445 menjadi genap
masa dan kena dibayar apabila notis taksiran disampaikan kepada orang itu
dan jika cukai itu tidak dibayar dalam masa tiga puluh hari selepas notis
diserahkan, cukai yang tidak dibayar itu akan dinaikkan sebanyak sepuluh
peratus dan jumlah itu boleh didapatkan sebagai cukai yang genap masa dan
kena dibayar di bawah Akta 445.

11. _Fasal 10 bertujuan untuk memasukkan seksyen baharu_ 17c dan 17d ke

dalam Akta 445.

Seksyen 17c yang dicadangkan bertujuan untuk memberi Ketua Pengarah

kuasa untuk tidak mengambil kira dan membuat pelarasan berkenaan dengan
transaksi tertentu yang mempunyai kesan langsung atau tidak langsung kepada
beban cukai, meringankan mana-mana orang daripada apa-apa liabiliti untuk
membayar cukai, melarikan atau mengelakkan apa-apa kewajipan atau liabiliti
yang dikenakan atau mungkin selainnya telah dikenakan atau menghalang atau
mencegah daripada pelaksanaan Akta ini.

Seksyen 17d yang dicadangkan bertujuan untuk mengadakan peruntukan

khas berhubung dengan suatu transaksi antara pihak yang berkenaan khususnya
mengenai perkara penentuan pemindahan harga. Dengan pindaan ini, Ketua
Pengarah boleh menggantikan harga dalam transaksi yang berkenaan jika
transaksi itu tidak dibuat bebas daripada pengaruh.

12. _Fasal 11_ bertujuan untuk memasukkan seksyen baharu 22b, 22c, 22d,

22e dan 22f ke dalam Akta 445.

Seksyen 22b yang dicadangkan bertujuan untuk memberi Ketua Pengarah

kuasa untuk meminta penyata spesifik atau pengemukaan buku melalui notis
secara bertulis.

Seksyen 22c yang dicadangkan bertujuan untuk memberi Ketua Pengarah

kuasa untuk meminta penyata akaun bank atau dokumen lain melalui notis
secara bertulis.

Seksyen 22d yang dicadangkan bertujuan untuk memberi Ketua Pengarah

kuasa untuk mengakses semua tanah, bangunan dan tempat termasuk kuasa
untuk memeriksa dan mengambil milikan apa-apa buku, dokumen, objek,
artikel, bahan dan benda yang Ketua Pengarah mempunyai akses kepadanya
dan pegawai yang membuat penggeledahan itu hendaklah menyediakan senarai
geledahan benda yang disita dan ditemuinya.

Seksyen 22e yang dicadangkan bertujuan untuk menghendaki tiap-tiap

orang yang dikehendaki untuk mengemukakan penyata keuntungan hendaklah
menyimpan rekod bagi tempoh tujuh tahun daripada tamat tahun taksiran itu
bagi maksud menentukan keuntungan yang boleh dikenakan cukai dan cukai
yang kena dibayar.

Seksyen 22f yang dicadangkan bertujuan untuk memperuntukkan bahawa

tiada pendakwaan bagi suatu kesalahan boleh dimulakan kecuali oleh atau
dengan keizinan bertulis Pendakwa Raya.


-----

_Cukai Aktiviti Perniagaan Labuan (Pindaan)_ 21

13. _Fasal 12 bertujuan untuk meminda seksyen 23 untuk memperuntukkan_

bahawa kegagalan untuk mematuhi notis yang diberikan di bawah seksyen
baharu 22b, 22c atau subseksyen 22d(5) menjadi suatu kesalahan yang boleh
dihukum di bawah seksyen ini.

14. _Fasal 13 bertujuan untuk meminda seksyen 24 Akta 445 untuk_

memperuntukkan bahawa Ketua Pengarah boleh mengkompaun kesalahan
yang dilakukan di bawah seksyen 22 atau 23 dengan keizinan secara bertulis
Pendakwa Raya.

15. _Fasal 15_ bertujuan untuk memperuntukkan peruntukan kecualian

bagi pengkompaunan kesalahan sebelum berkuat kuasanya pindaan kepada
seksyen 24 Akta 445.

16. Pindaan lain yang tidak diperkatakan secara khusus dalam Huraian ini

adalah pindaan kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3198]


-----

