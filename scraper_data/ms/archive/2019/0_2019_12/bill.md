---
Year: 2019
Bill: D.R.13/2019 - RUU Perhimpunan Aman (Pindaan) 2019 (Lulus)
Title: D.R.13/2019 - RUU Perhimpunan Aman (Pindaan) 2019 (Lulus)
Download URL: https://www.parlimen.gov.my/files/billindex/pdf/2019/D.R%2013_2019%20-%20bm%201.pdf
URL: https://www.parlimen.gov.my/files/billindex/pdf/2019/D.R%2013_2019%20-%20bm%201.pdf
---
---
Reading:
D.R.13/2019
Bacaan Pertama Pada:01/07/2019
Bacaan Kedua Pada:04/07/2019
Dibentang Oleh:YB Tan Sri Dato' Hj. Muhyiddin Bin Hj. Mohd. Yassin - Menteri Dalam Negeri
Diluluskan Pada:04/07/2019
Dibentang Oleh:YB Tan Sri Dato' Hj. Muhyiddin Bin Hj. Mohd. Yassin - Menteri Dalam Negeri
---

-----

_Perhimpunan Aman (Pindaan)_ 1

**D.R. 13/2019**

RANG UNDANG-UNDANG

_b e r n a m a_

Suatu Akta untuk meminda Akta Perhimpunan Aman 2012.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1. (1) Akta ini bolehlah dinamakan Akta Perhimpunan Aman**
(Pindaan) 2019.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Pindaan seksyen 3**

**2. Akta Perhimpunan Aman 2012 [Akta 736], yang disebut**
“Akta ibu” dalam Akta ini, dipinda dalam seksyen 3 dengan
memotong takrif “protes jalanan”.

**Pindaan seksyen 4**

**3. Seksyen 4 Akta ibu dipinda—**

_(a) dalam subseksyen (1), dengan memotong perenggan (c);_


-----

2 _Rang Undang-Undang_

_(b) dalam subseksyen (2), dengan memotong perenggan (c);_

dan

_(c) dalam subseksyen (3), dengan memotong perkataan “(c),”._

**Pindaan seksyen 9**

**4. Subseksyen 9(1) Akta ibu dipinda dengan menggantikan**
perkataan “sepuluh hari” dengan perkataan “tujuh hari”.

**Pindaan seksyen 12**

**5. Subseksyen 12(2) Akta ibu dipinda dengan menggantikan**
perkataan “empat puluh lapan jam” dengan perkataan “dua puluh
empat jam”.

**Pindaan seksyen 16**

**6. Seksyen 16 Akta ibu dipinda dengan menggantikan perkataan**
“empat puluh lapan jam” di mana-mana jua terdapat dengan
perkataan “dua puluh empat jam”.

**Pindaan seksyen 21**

**7. Subseksyen 21(1) Akta ibu dipinda dengan memotong**
perenggan _(b)._

**Seksyen baharu 21a**

**8. Akta ibu dipinda dengan memasukkan selepas seksyen 21**
seksyen yang berikut:

“Kuasa untuk mengkompaun kesalahan

**21a. (1) Pegawai yang Menjaga Daerah Polis boleh, dengan**
keizinan secara bertulis oleh Pendakwa Raya, mengkompaun
mana-mana kesalahan yang boleh dihukum di bawah
seksyen 9 atau 15 dengan membuat suatu tawaran bertulis


-----

_Perhimpunan Aman (Pindaan)_ 3

kepada orang yang disyaki telah melakukan kesalahan itu
untuk mengkompaun kesalahan itu apabila dibayar kepada
Pegawai yang Menjaga Daerah Polis apa-apa amaun wang
yang tidak melebihi lima ribu ringgit dalam apa-apa masa
sebagaimana yang dinyatakan dalam tawaran bertulis itu.

(2) Suatu tawaran di bawah subseksyen (1) boleh dibuat
pada bila-bila masa selepas kesalahan itu dilakukan tetapi
sebelum apa-apa pendakwaan baginya telah dimulakan.

(3) Jika amaun yang dinyatakan dalam tawaran itu tidak
dibayar dalam masa yang dinyatakan dalam tawaran itu,
atau apa-apa tempoh lanjutan sebagaimana yang diberikan
oleh Pegawai yang Menjaga Daerah Polis, pendakwaan bagi
kesalahan itu boleh dimulakan pada bila-bila masa selepas
itu terhadap orang yang kepadanya tawaran itu dibuat.

(4) Jika suatu kesalahan telah dikompaun di bawah
subseksyen (1), tiada pendakwaan boleh dimulakan berkenaan
dengan kesalahan itu terhadap orang yang kepadanya tawaran
untuk mengkompaun itu dibuat, dan apa-apa dokumen atau
benda yang disita berkaitan dengan kesalahan itu boleh
dilepaskan oleh Pegawai yang Menjaga Daerah Polis, tertakluk
kepada apa-apa terma sebagaimana yang difikirkan patut oleh
Pegawai yang Menjaga Daerah Polis.”.

**Kecualian**

**9. (1) Pada tarikh permulaan kuat kuasa Akta ini, kehendak**
mengenai tempoh yang berhubungan dengan pemberitahuan bagi
suatu perhimpunan di bawah seksyen 9, 12 dan 16 Akta ibu
sebagaimana yang dipinda oleh Akta ini hendaklah terpakai bagi
mana-mana pemberitahuan yang diberikan sebelum tarikh permulaan
kuat kuasa Akta ini berkenaan dengan suatu perhimpunan yang
belum diadakan.

(2) Apa-apa penyiasatan, pendakwaan atau prosiding berkenaan
dengan mana-mana kesalahan di bawah Akta ibu yang belum selesai
di bawah Akta ibu boleh, pada tarikh permulaan kuat kuasa Akta
ini, diteruskan seolah-olah Akta ibu tidak dipinda oleh Akta ini.


-----

4 _Rang Undang-Undang_

HURAIAN

Rang Undang-Undang ini bertujuan untuk meminda Akta Perhimpunan Aman
2012 (“Akta 736”).

2. _Fasal 1 mengandungi tajuk ringkas dan peruntukan mengenai permulaan_
kuat kuasa Akta yang dicadangkan.

3. _Fasal 2, 3 dan_ _7 bertujuan untuk meminda seksyen 3, 4 dan 21 Akta 736_
masing-masing untuk meniadakan kesalahan yang berhubungan dengan protes
jalanan. Berikutan dengan perubahan dasar Kerajaan, Kerajaan berpandangan
bahawa hak untuk berhimpun secara aman dan tanpa senjata bolehlah termasuk
hak untuk menganjurkan atau menyertai suatu protes jalanan selagi protes
jalanan itu tidak membawa apa-apa ancaman atau memberi kesan terhadap
keselamatan Persekutuan atau ketenteraman awam. Protes jalanan itu juga
mestilah diadakan dengan cara yang mengambil kira perlindungan hak dan
kebebasan orang lain. Sekiranya suatu protes jalanan menyebabkan apa-apa
kacau ganggu, atau melibatkan apa-apa perbuatan ganas atau perlakuan apa-apa
kesalahan jenayah, perlakuan itu bolehlah ditangani di bawah undang-undang
sedia ada lain seperti Kanun Keseksaan [Akta 574] dan Kanun Tatacara Jenayah

[Akta 593].

4. _Fasal 4 bertujuan untuk meminda seksyen 9 Akta 736 untuk memendekkan_
tempoh pemberitahuan bagi suatu perhimpunan daripada sepuluh hari kepada
tujuh hari, sebelum tarikh perhimpunan itu. Ini adalah untuk memudahkan
lagi perhimpunan aman diadakan.

5. _Fasal 5 dan_ _6 bertujuan untuk meminda seksyen 12 dan 16 Akta 736_
masing-masing berbangkit daripada pindaan yang dibuat kepada seksyen 9
Akta 736.

6. _Fasal 8 bertujuan untuk memasukkan seksyen baharu 21a untuk mengadakan_
peruntukan mengenai kuasa untuk mengkompaun kesalahan yang boleh dihukum
di bawah seksyen 9 dan 15 Akta 736.

7. _Fasal 9 mengandungi peruntukan kecualian._

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3147]


-----

