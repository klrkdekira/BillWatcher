---
Year: 2019
Bill: D.R.27/2019 - RUU Perlindungan Penderma Makanan 2019 (Lulus)
Title: D.R.27/2019 - RUU Perlindungan Penderma Makanan 2019 (Lulus)
Download URL: https://www.parlimen.gov.my/files/billindex/pdf/2019/D.R%2027_2019%20-%20bm.pdf
URL: https://www.parlimen.gov.my/files/billindex/pdf/2019/D.R%2027_2019%20-%20bm.pdf
---
---
Reading:
D.R.27/2019
Bacaan Pertama Pada:07/10/2019
Bacaan Kedua Pada:09/10/2019
Dibentang Oleh:YB Datuk Seri Saifuddin Nasution Bin Ismail &ndash; Menteri KPDNHEP
Diluluskan Pada:09/10/2019
Dibentang Oleh:YB Datuk Seri Saifuddin Nasution Bin Ismail &ndash; Menteri KPDNHEP
---

_Perlindungan Penderma Makanan_

**D.R. 27/2019**

RANG UNDANG-UNDANG

PERLINDUNGAN PENDERMA MAKANAN 2019

SUSUNAN FASAL

_Fasal_

1. Tajuk ringkas dan permulaan kuat kuasa

2. Tafsiran

3. Perlindungan penderma makanan


-----

_Rang Undang-Undang_


-----

_Perlindungan Penderma Makanan_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi perlindungan
untuk penderma makanan daripada apa-apa liabiliti sivil dan bagi
perkara-perkara yang berkaitan dengannya.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Perlindungan Penderma
Makanan 2019.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2.** Dalam Akta ini, melainkan jika konteksnya menghendaki
makna yang lain—

“makanan” ertinya makanan yang digunakan atau dihasratkan
untuk digunakan secara keseluruhan atau sebahagiannya untuk
makanan manusia dan termasuklah—

_(a)_ apa-apa bahan mentah, lebihan, dimasak, diproses atau

disediakan untuk dimakan;


-----

4 _Rang Undang-Undang_

_(b)_ apa-apa minuman lebihan, dimasak, diproses atau

disediakan; dan

_(c)_ apa-apa ramuan mentah, lebihan, diproses atau disediakan;

“penderma makanan” ertinya mana-mana orang yang menderma
atau mengedarkan makanan kepada mana-mana orang tanpa
apa-apa bayaran ataupun apa-apa bentuk balasan dan termasuklah
mana-mana perbadanan, perkongsian, perusahaan, persatuan, entiti
kerajaan, pengeluar, pembekal, pemborong, peruncit, pasar raya
besar, pasar raya, hotel, restoran, katerer, pengeluar pertanian,
badan khairat, pertubuhan khairat, yayasan atau organisasi atau
entiti lain dan pengarah, ejen, atau pekerjanya, atau sukarelawan.

**Perlindungan penderma makanan**

**3.** Seseorang penderma makanan tidak menanggung apa-apa
liabiliti sivil berkenaan dengan kecederaan diri atau penyakit
yang dideritai oleh mana-mana orang, atau kematian mana-mana
orang, yang diakibatkan daripada pengambilan makanan yang
didermakan atau diedarkan oleh penderma makanan melainkan
jika boleh dibuktikan bahawa—

_(a)_ kecederaan diri, penyakit atau kematian itu disebabkan

oleh kecuaian atau salah laku yang disengajakan oleh
penderma makanan;

_(b)_ penderma makanan itu tidak mematuhi mana-mana kehendak

berhubung dengan keselamatan dan kebersihan makanan
di bawah mana-mana undang-undang bertulis sebelum
menderma atau mengedar makanan;

_(c)_ makanan itu tidak selamat untuk dimakan pada masa

makanan itu didermakan atau diedarkan kepada mana-mana
orang; dan

_(d)_ pendermaan atau pengedaran makanan tidak dibuat

dengan suci hati.


-----

_Perlindungan Penderma Makanan_ 5

HURAIAN

Rang Undang-Undang Perlindungan Penderma Makanan 2019 yang dicadangkan
(“Akta yang dicadangkan”) bertujuan untuk mengadakan peruntukan bagi
perlindungan daripada liabiliti sivil kepada mana-mana orang, perbadanan,
perkongsian, perusahaan, persatuan, entiti kerajaan, pengilang, pembekal,
pemborong, peruncit, pasar raya besar, pasar raya, hotel, restoran, katerer,
pengeluar pertanian, badan khairat, pertubuhan khairat, yayasan atau organisasi
atau entiti lain dan pengarah, ejen atau pekerjanya, atau sukarelawan yang
menderma atau mengedarkan makanan kepada mana-mana orang tanpa apa-apa
bayaran atau apa-apa bentuk balasan (“penderma makanan”). Akta yang
dicadangkan ini juga bertujuan untuk menggalakkan orang awam untuk menderma
makanan tanpa merasa takut disaman serta untuk menyokong Program Bank
Makanan yang dicadangkan oleh Kerajaan.

2. _Fasal 1_ mengandungi tajuk ringkas Akta yang dicadangkan dan memberi
Menteri kuasa untuk menetapkan tarikh kuat kuasa Akta yang dicadangkan.

3. _Fasal 2_ mengandungi takrif bagi perkataan yang digunakan dalam Akta
yang dicadangkan.

4. _Fasal 3 bertujuan untuk mengadakan peruntukan bagi perlindungan kepada_
penderma makanan daripada apa-apa liabiliti sivil. Fasal yang dicadangkan
memperuntukkan bahawa penderma makanan tidak menanggung apa-apa liabiliti
sivil berkenaan dengan apa-apa kecederaan diri atau penyakit yang dideritai
oleh mana-mana orang atau kematian mana-mana orang yang diakibatkan
daripada pengambilan makanan yang didermakan atau diedarkan oleh penderma
makanan melainkan jika boleh dibuktikan bahawa—

_(a)_ kecederaan diri, penyakit atau kematian disebabkan oleh kecuaian atau

salah laku yang disengajakan oleh penderma makanan;

_(b)_ penderma makanan tidak mematuhi mana-mana kehendak berhubung

dengan keselamatan makanan dan kebersihan makanan di bawah
mana-mana undang-undang bertulis sebelum menderma atau mengedar
makanan itu;

_(c)_ makanan itu tidak selamat untuk dimakan pada masa makanan itu

didermakan atau diedarkan kepada mana-mana orang; dan

_(d)_ pendermaan atau pengedaran makanan tidak dilakukan dengan suci hati.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3175]


-----

