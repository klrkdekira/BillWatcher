---
Year: 2019
Bill: D.R.22/2019 - RUU Penyemakan Undang-Undang (Pindaan) 2019 (Lulus)
Title: D.R.22/2019 - RUU Penyemakan Undang-Undang (Pindaan) 2019 (Lulus)
Download URL: https://www.parlimen.gov.my/files/billindex/pdf/2019/D.R%2022_2019%20-bm.pdf
URL: https://www.parlimen.gov.my/files/billindex/pdf/2019/D.R%2022_2019%20-bm.pdf
---
---
Reading:
D.R.22/2019
Bacaan Pertama Pada:16/07/2019
Bacaan Kedua Pada:18/07/2019
Dibentang Oleh:YB Tuan Mohamed Hanipa Bin Maidin - Tim. Men di JPM
Diluluskan Pada:18/07/2019
Dibentang Oleh:YB Tuan Mohamed Hanipa Bin Maidin - Tim. Men di JPM
---

_Penyemakan Undang-Undang (Pindaan)_ 1

**D.R. 22/2019**

RANG UNDANG-UNDANG

_b e r n a m a_

Suatu Akta untuk meminda Akta Penyemakan Undang-Undang 1968.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Penyemakan
Undang-Undang (Pindaan) 2019.

(2) Akta ini mula berkuat kuasa pada 1 Ogos 2019.

**Pindaan seksyen 6**

**2.** Akta Penyemakan Undang-Undang 1968 [Akta 1], yang disebut
“Akta ibu” dalam Akta ini, dipinda dalam seksyen 6, dengan
memasukkan selepas perenggan (1)(xvii) perenggan yang berikut:

“(xviia) untuk membuat apa-apa perubahan dalam mana-mana

undang-undang bertulis untuk menunjukkan apa-apa
pertukaran nama jawatan, atau pemindahan apa-apa
fungsi atau tanggungjawab, mana-mana Menteri,
atau pertukaran nama mana-mana Kementerian;”.


-----

2 _Rang Undang-Undang_

**Pindaan seksyen 14**

**3.** Subseksyen 14(2) Akta ibu dipinda dengan memasukkan selepas
perkataan “(xvii),” perkataan “(xviia),”.

**Permulaan kuat kuasa pertukaran atau pemindahan**

**4.** Apa-apa pertukaran nama jawatan, atau pemindahan apa-apa
fungsi atau tanggungjawab, mana-mana Menteri, atau pertukaran
nama mana-mana Kementerian, hendaklah mula berkuat kuasa
pada tarikh pertukaran nama jawatan, atau pemindahan apa-apa
fungsi atau tanggungjawab, mana-mana Menteri, atau pertukaran
nama mana-mana Kementerian itu, mengikut mana-mana yang
berkenaan.

HURAIAN

Rang Undang-Undang ini bertujuan untuk meminda Akta Penyemakan
Undang-Undang 1968 (“Akta 1”).

2. Fasal _1 mengandungi tajuk ringkas dan permulaan tarikh kuat kuasa Akta_
yang dicadangkan.

3. _Fasal_ _2 bertujuan untuk meminda seksyen 6 Akta 1 untuk memasukkan_
perenggan baharu (xviia) ke dalam subseksyen (1) untuk memberi Pesuruhjaya
Penyemak Undang-Undang kuasa untuk membuat apa-apa perubahan dalam
mana-mana undang-undang bertulis untuk menunjukkan apa-apa pertukaran
nama jawatan atau pemindahan apa-apa fungsi atau tanggungjawab seseorang
Menteri atau pertukaran nama mana-mana Kementerian dari semasa ke semasa
mengikut Perintah Menteri-Menteri Kerajaan Persekutuan yang dibuat di bawah
Akta Fungsi-Fungsi Menteri 1969 [Akta 2].

Pada masa ini, sebagaimana yang diperuntukkan dalam seksyen 4 Akta

Fungsi-Fungsi Menteri 1969 dan subseksyen 8(2) Akta Tafsiran 1948 dan 1967

[Akta 388], apa-apa rujukan kepada nama jawatan seseorang Menteri dalam
mana-mana undang-undang bertulis merujuk kepada Menteri yang pada masa
itu diberi fungsi atau dipertanggungkan dengan tanggungjawab bagi perkara
itu di bawah undang-undang bertulis itu, atau kepada Menteri yang pada masa
itu diberi nama jawatan itu.

Dengan pindaan yang dicadangkan ini, Pesuruhjaya Penyemak Undang-Undang

boleh membuat perubahan yang perlu dalam mana-mana undang-undang
bertulis dari semasa ke semasa supaya selaras dengan Perintah Menteri-Menteri
Kerajaan Persekutuan.


-----

_Penyemakan Undang-Undang (Pindaan)_ 3

4. _Fasal 3 bertujuan untuk meminda subseksyen 14(2) yang berbangkit_
daripada pindaan seksyen 6. Dengan pindaan yang dicadangkan ini, Pesuruhjaya
Penyemak Undang-Undang akan mempunyai kuasa untuk membuat apa-apa
perubahan sebagaimana yang diperuntukkan dalam _fasal 2 yang dicadangkan_
melalui cetakan semula undang-undang.

5. _Fasal_ _4 bertujuan untuk memperuntukkan bahawa apa-apa perubahan_
dalam mana-mana undang-undang bertulis yang berhubungan dengan
pertukaran nama jawatan, atau pemindahan apa-apa fungsi atau tanggungjawab
mana-mana Menteri, atau pertukaran nama mana-mana Kementerian itu, yang
dibuat menurut kuasa sebagaimana yang dicadangkan dalam _fasal 2 dan_ _3,_
hendaklah mula berkuat kuasa pada tarikh pertukaran nama jawatan, atau
pemindahan apa-apa fungsi atau tanggungjawab mana-mana Menteri, atau
pertukaran nama mana-mana Kementerian itu.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)3177]


-----

