---
Year: 2019
Bill: D.R.25/2019 - RUU Suruhanjaya Bebas Aduan Salah Laku Polis 2019 ( Ditarik Balik )
Title: D.R.25/2019 - RUU Suruhanjaya Bebas Aduan Salah Laku Polis 2019 ( Ditarik Balik )
Download URL: https://www.parlimen.gov.my/files/billindex/pdf/2019/D.R%2025_2019%20-IPCMC%20(bm).pdf
URL: https://www.parlimen.gov.my/files/billindex/pdf/2019/D.R%2025_2019%20-IPCMC%20(bm).pdf
---
---
Reading:
---

_Suruhanjaya Bebas Aduan Salah Laku Polis_

**D.R. 25/2019**

RANG UNDANG-UNDANG SURUHANJAYA BEBAS

ADUAN SALAH LAKU POLIS 2019

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

PENUBUHAN, FUNGSI DAN KUASA SURUHANJAYA

3. Penubuhan Suruhanjaya

4. Fungsi Suruhanjaya

5. Kuasa Suruhanjaya

6. Anggota Suruhanjaya

7. Tempoh jawatan

8. Saraan

9. Pengosongan jawatan

10. Mesyuarat

11. Penjalanan sementara fungsi Pengerusi

12. Penzahiran kepentingan

13. Pewakilan fungsi dan kuasa Suruhanjaya

Bahagian III

PENTADBIRAN

14. Setiausaha

15. Penjalanan sementara fungsi Setiausaha


-----

_Rang Undang-Undang_

_Fasal_

16. Pegawai

17. Perunding

18. Jawatankuasa

19. Kad kuasa

20. Penggunaan kakitangan atau kemudahan jabatan kerajaan, dsb.

21. Kerjasama dengan agensi lain

Bahagian IV

ADUAN SALAH LAKU

22. Skop salah laku

23. Jawatankuasa Aduan

24. Aduan terhadap polis

25. Pengelasan aduan

Bahagian V

KUASA PENYIASATAN

26. Kuasa untuk memeriksa orang

27. Kuasa untuk memperoleh dokumen atau benda lain

28. Dapatan penyiasatan

29. Pasukan Petugas

30. Suruhanjaya boleh memulakan penyiasatan

Bahagian VI

PROSIDING MENANGANI SALAH LAKU

31. Kuasa tatatertib

32. Prosiding untuk menangani salah laku

33. Hukuman salah laku


-----

_Suruhanjaya Bebas Aduan Salah Laku Polis_ 3

Bahagian VII

KESALAHAN

_Fasal_

34. Ugutan terhadap orang yang memberikan keterangan

35. Penghinaan

Bahagian VIII

PELBAGAI

36. Surcaj

37. Pembekalan maklumat

38. Perlindungan daripada liabiliti

39. Penguntukan wang tahunan

40. Akta Badan Berkanun (Akaun dan Laporan Tahunan) 1980

41. Laporan tahunan

42. Akta Perlindungan Pihak Berkuasa Awam 1948

43. Pekhidmat awam

44. Obligasi kerahsiaan

45. Pemulaan dan penjalanan pendakwaan

46. Perlindungan orang yang membantu Suruhanjaya

47. Tanggungjawab untuk merujuk kes cedera parah atau kematian dalam
jagaan

48. Pasukan polis hendaklah membekalkan maklumat

49. Kuasa meminda Jadual

50. Peraturan-peraturan

Bahagian IX

PERUNTUKAN PEMANSUHAN, KECUALIAN DAN PERALIHAN

51. Pemansuhan dan pembubaran

52. Pesuruhjaya Suruhanjaya dibubarkan

53. Pemindahan kuasa, hak, dsb.


-----

_Rang Undang-Undang_

_Fasal_

54. Pemindahan wang dalam dana Suruhanjaya dibubarkan

55. Peletakhakan harta, dsb.

56. Perjanjian sedia ada, dsb.

57. Pegawai dan staf Suruhanjaya dibubarkan disifatkan pegawai Suruhanjaya

58. Aduan, dsb., agensi penguatkuasaan selain Polis Diraja Malaysia

59. Penerusan aduan, dsb., salah laku polis

60. Penerusan prosiding tatatertib yang belum selesai berhubung dengan
salah laku di hadapan Pihak Berkuasa Tatatertib polis

JADUAL


-----

_Suruhanjaya Bebas Aduan Salah Laku Polis_ 5

RANG UNDANG-UNDANG

_b e r n a m a_

Suatu Akta untuk mengadakan peruntukan bagi penubuhan
Suruhanjaya Bebas Aduan Salah Laku Polis dan untuk mengadakan
peruntukan mengenai fungsi dan kuasanya, termasuklah
perkara yang berhubungan dengan aduan salah laku, siasatan salah
laku, prosiding untuk menangani salah laku dsb., dan mengenai
perkara lain yang berkaitan dengannya.

**DIPERBUAT** oleh Parlimen Malaysia seperti yang berikut:

[ ]

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Suruhanjaya Bebas
Aduan Salah Laku Polis 2019.

(2) Akta ini mula berkuat kuasa pada tarikh yang ditetapkan
oleh Perdana Menteri melalui pemberitahuan dalam _Warta._


-----

6 _Rang Undang-Undang_

**Tafsiran**

**2.** Dalam Akta ini, melainkan jika konteksnya menghendaki
makna yang lain—

“anggota pasukan polis” ertinya mana-mana anggota pasukan
polis yang ditubuhkan di bawah Perkara 132 Perlembagaan
Persekutuan;

“anggota Suruhanjaya” ertinya Pengerusi, Timbalan Pengerusi
dan anggota Suruhanjaya lain yang dilantik di bawah seksyen 6;

“badan awam” termasuklah—

_(a)_ Kerajaan Malaysia;

_(b)_ Kerajaan Negeri;

_(c)_ mana-mana pihak berkuasa tempatan dan mana-mana

pihak berkuasa berkanun yang lain; dan

_(d)_ mana-mana jabatan atau perkhidmatan Kerajaan Malaysia,

Kerajaan Negeri, atau pihak berkuasa tempatan;

“jawatankuasa” ertinya mana-mana jawatankuasa yang ditubuhkan
di bawah seksyen 18;

“Jawatankuasa Aduan” ertinya Jawatankuasa Aduan yang
ditubuhkan di bawah seksyen 23;

“Lembaga Tatatertib” ertinya Lembaga Tatatertib yang ditubuhkan
di bawah subseksyen 31(3);

“Pasukan Petugas” ertinya suatu Pasukan Petugas yang
ditubuhkan di bawah seksyen 29;

“pegawai Suruhanjaya” ertinya pegawai yang dilantik oleh
Suruhanjaya di bawah seksyen 16 dan termasuklah Setiausaha
yang dilantik di bawah seksyen 14;

“salah laku” ertinya salah laku sebagaimana yang dinyatakan
di bawah seksyen 22;

“Suruhanjaya” ertinya Suruhanjaya Bebas Aduan Salah Laku
Polis yang ditubuhkan di bawah seksyen 3.


-----

_Suruhanjaya Bebas Aduan Salah Laku Polis_ 7

Bahagian II

PENUBUHAN, FUNGSI DAN KUASA SURUHANJAYA

**Penubuhan Suruhanjaya**

**3.** (1) Suruhanjaya Bebas Aduan Salah Laku Polis ditubuhkan.

(2) Suruhanjaya hendaklah menjadi pertubuhan perbadanan
yang kekal turun-temurun dan mempunyai meterai perbadanan.

(3) Suruhanjaya boleh membawa guaman dan dibawa guaman
terhadapnya atas namanya.

(4) Suruhanjaya boleh, tertakluk kepada dan bagi maksud Akta
ini, atas apa-apa terma yang difikirkan patut oleh Suruhanjaya
dan bagi maksud Akta ini—

_(a)_ membuat kontrak;

_(b)_ memperoleh, membeli, mengambil, memegang dan

menikmati apa-apa jenis harta alih dan harta tak alih; dan

_(c)_ memindahkan, menyerahhakkan, menyerahkan balik,

memulangkan, menggadaikan, menggadai janji, mendemis,
menyerahhakkan semula, memindahkan hakmilik atau
dengan apa-apa cara lain melupuskan, atau membuat
apa-apa urusan mengenai, apa-apa harta alih atau harta
tak alih atau apa-apa kepentingan mengenai harta itu
yang terletak hak pada Suruhanjaya.

**Fungsi Suruhanjaya**

**4.** Fungsi Suruhanjaya adalah seperti yang berikut:

_(a)_ untuk menggalakkan integriti dalam kalangan pasukan polis;

_(b)_ untuk melindungi kepentingan orang awam melalui

pencegahan dan penanganan salah laku mana-mana
anggota pasukan polis;

_(c)_ untuk membentuk dan mengadakan mekanisme bagi

mengesan, menyiasat dan mencegah salah laku oleh
mana-mana anggota pasukan polis;


-----

8 _Rang Undang-Undang_

_(d)_ untuk menasihati Kerajaan dan membuat syor berhubung

dengan langkah-langkah yang sesuai untuk diambil dalam
menggalakkan integriti dalam kalangan anggota pasukan
polis; dan

_(e)_ untuk menjalankan kawalan tatatertib terhadap semua

anggota pasukan polis mengikut apa-apa cara yang
diperuntukkan dalam Akta ini atau mana-mana undangundang bertulis.

**Kuasa Suruhanjaya**

**5. (1) Suruhanjaya hendaklah mempunyai kuasa dan boleh**
menjalankan apa-apa benda yang perlu atau suai manfaat bagi,
atau berkaitan dengan, pelaksanaan fungsinya di bawah Akta ini.

(2) Tanpa menjejaskan keluasan subseksyen (1), Suruhanjaya
boleh—

_(a)_ menasihati Kerajaan mengenai menambah baik kesejahteraan

dan kebajikan anggota pasukan polis;

_(b)_ membantu Kerajaan dalam membentuk perundangan, atau

mengesyorkan langkah pentadbiran kepada Kerajaan
atau pasukan polis, demi menggalakkan integriti dan
menghapuskan salah laku;

_(c)_ mengadakan pengauditan dan pemantauan mengenai aspek

tertentu kemudahan, logistik, operasi dan tatacara operasi
standard polis;

_(d)_ membuat lawatan ke mana-mana tempat dan premis seperti

balai polis, rumah kakitangan polis, lokap dan pusat
tahanan dan membuat apa-apa syor yang perlu;

_(e)_ mengkaji dan menentusahkan apa-apa pelanggaran tatacara

operasi standard polis dan membuat apa-apa syor yang
perlu;


-----

_Suruhanjaya Bebas Aduan Salah Laku Polis_ 9

_(f)_ menerima dan menilai apa-apa aduan salah laku daripada

mana-mana orang terhadap mana-mana anggota pasukan
polis dan menyiasat aduan itu; dan

_(g)_ mengumpul dan memproses maklumat dan keterangan

yang berhubungan dengan apa-apa penyiasatan di bawah
Akta ini dan boleh mengambil apa-apa langkah yang sah
dan melakukan apa-apa perbuatan yang sah sebagaimana
perlu yang berkaitan dengannya.

**Anggota Suruhanjaya**

**6. (1) Yang di-Pertuan Agong hendaklah, atas nasihat Perdana**
Menteri, melantik tidak lebih daripada sepuluh anggota Suruhanjaya,
yang daripadanya hendaklah ada seorang Pengerusi dan seorang
Timbalan Pengerusi, bagi apa-apa tempoh dan atas apa-apa terma
yang dinyatakan dalam surat cara pelantikan.

(2) Tiada seorang pun boleh dilantik sebagai anggota Suruhanjaya
jika dia ialah atau pernah menjadi seorang anggota pasukan polis
atau dia ialah seorang anggota perkhidmatan awam.

**Tempoh jawatan**

**7. (1) Tertakluk kepada subseksyen (2), seseorang anggota**
Suruhanjaya memegang jawatan selama tempoh tidak melebihi tiga
tahun sebagaimana yang dinyatakan dalam surat cara pelantikannya,
dan dia layak untuk dilantik semula.

(2) Seseorang tidak boleh memegang jawatan anggota Suruhanjaya
melebihi dua penggal yang berturut-turut.

(3) Seseorang anggota Suruhanjaya boleh pada bila-bila masa
meletakkan jawatannya dengan surat yang ditujukan kepada Yang
di-Pertuan Agong.

(4) Pelantikan seseorang anggota Suruhanjaya boleh pada
bila-bila masa dibatalkan oleh Yang di-Pertuan Agong.


-----

10 _Rang Undang-Undang_

**Saraan**

**8.** Seseorang anggota Suruhanjaya hendaklah dibayar apa-apa
saraan dan elaun yang ditentukan oleh Yang di-Pertuan Agong.

**Pengosongan jawatan**

**9.** Jawatan seseorang anggota Suruhanjaya hendaklah menjadi
kosong jika—

_(a)_ dia mati;

_(b) telah dibuktikan terhadapnya, atau dia telah disabitkan_

atas, suatu pertuduhan yang berkenaan dengan—

(i) kesalahan yang melibatkan fraud, kecurangan atau

keburukan akhlak;

(ii) kesalahan di bawah mana-mana undang-undang

yang berhubungan dengan rasuah; atau

(iii) apa-apa kesalahan lain yang boleh dihukum dengan

pemenjaraan atau denda tidak melebihi dua ribu
ringgit;

_(c)_ dia menjadi bankrap;

_(d)_ dia tidak sempurna akal atau selainnya tidak berupaya

menunaikan kewajipannya;

_(e)_ dia tidak menghadiri mesyuarat Suruhanjaya tiga kali

berturut-turut tanpa kebenaran Suruhanjaya;

_(f)_ dia dipilih atau dilantik sebagai ahli Parlimen atau Dewan

Undangan Negeri mana-mana Negeri;

_(g)_ peletakan jawatannya telah diterima oleh Yang di-Pertuan

Agong;

_(h)_ pelantikannya telah dibatalkan oleh Yang di-Pertuan Agong;

atau

_(i)_ tempoh pelantikannya telah tamat.


-----

_Suruhanjaya Bebas Aduan Salah Laku Polis_ 11

**Mesyuarat**

**10.** (1) Suruhanjaya hendaklah bermesyuarat sekurang-kurangnya
dua kali sebulan atau seberapa kerap yang perlu untuk melaksanakan
fungsinya.

(2) Pengerusi Suruhanjaya hendaklah mempengerusikan semua
mesyuarat Suruhanjaya.

(3) Kuorum Suruhanjaya ialah lima orang.

(4) Tiap-tiap anggota Suruhanjaya yang hadir berhak mendapat
satu undi dan jika mengenai sesuatu persoalan untuk ditentukan
oleh Suruhanjaya terdapat bilangan undi yang sama banyak,
Pengerusi hendaklah mempunyai undi pemutus.

(5) Suruhanjaya hendaklah menentukan penjalanan prosidingnya
sendiri.

(6) Suruhanjaya hendaklah menyebabkan minit semua
mesyuaratnya disenggarakan dan disimpan dalam bentuk yang
sepatutnya.

(7) Suruhanjaya boleh mengundang mana-mana orang atau manamana wakil daripada pasukan polis untuk menghadiri mesyuarat
bagi maksud menasihati Suruhanjaya tentang apa-apa perkara
yang dibincangkan tetapi orang itu tidak berhak mengundi dalam
mesyuarat itu atau hadir semasa sesuatu keputusan dibuat.

**Penjalanan sementara fungsi Pengerusi**

**11.** Walau apa pun subseksyen 10(2), jika Pengerusi tidak dapat
melaksanakan fungsinya kerana apa-apa sebab, atau dalam apa-apa
tempoh kekosongan jawatan Pengerusi, Timbalan Pengerusi, atau
jika dia tidak ada, mana-mana anggota Suruhanjaya yang dilantik
oleh anggota Suruhanjaya yang lain, hendaklah melaksanakan
fungsi Pengerusi.

**Penzahiran kepentingan**

**12.** Seseorang anggota Suruhanjaya yang, sama ada secara
langsung atau tidak langsung, mempunyai sendiri, melalui
anggota keluarganya atau sekutunya, apa-apa kepentingan
mengenai apa-apa perkara yang dibincangkan oleh Suruhanjaya


-----

12 _Rang Undang-Undang_

atau mengenai apa-apa prosiding untuk menangani salah laku
di hadapan Suruhanjaya, hendaklah menzahirkan hakikat dan jenis
kepentingannya dan penzahiran sedemikian hendaklah direkodkan
dalam minit atau nota prosiding untuk menangani salah laku itu
dan anggota Suruhanjaya itu hendaklah mengundur diri daripada
mengambil bahagian dalam apa-apa perbincangan mengenai,
prosiding untuk menangani, atau semasa Suruhanjaya membuat
apa-apa keputusan berhubung dengan, salah laku itu.

**Pewakilan fungsi dan kuasa Suruhanjaya**

**13.** (1) Suruhanjaya boleh, mewakilkan fungsi dan kuasanya
kepada—

_(a)_ mana-mana anggota Suruhanjaya;

_(b)_ mana-mana Jawatankuasa; atau

_(c)_ mana-mana anggota pasukan polis.

(2) Anggota Suruhanjaya, jawatankuasa atau anggota pasukan
polis yang diwakilkan fungsi dan kuasa di bawah subseksyen (1)
hendaklah terikat kepada pematuhan dan memberikan perhatian
kepada semua syarat dan sekatan yang dikenakan oleh Suruhanjaya
dan semua keperluan, tatacara dan perkara yang dinyatakan oleh
Suruhanjaya berhubung dengan pewakilan kuasa itu.

(3) Apa-apa fungsi dan kuasa yang diwakilkan di bawah seksyen
ini hendaklah dijalankan atas nama dan bagi pihak Suruhanjaya.

(4) Pewakilan kuasa di bawah seksyen ini tidak akan menghalang
Suruhanjaya daripada menjalankan sendiri fungsi dan kuasa yang
telah diwakilkan itu pada bila-bila masa.

Bahagian III

PENTADBIRAN

**Setiausaha**

**14.** (1) Suruhanjaya hendaklah mempunyai seorang Setiausaha
yang hendaklah menjadi ketua pegawai eksekutif Suruhanjaya.


-----

_Suruhanjaya Bebas Aduan Salah Laku Polis_ 13

(2) Setiausaha hendaklah dilantik oleh Suruhanjaya yang
hendaklah menjadi pegawai Suruhanjaya.

(3) Setiausaha hendaklah dilantik atas apa-apa terma dan
hendaklah mempunyai apa-apa fungsi yang ditentukan oleh
Suruhanjaya.

**Penjalanan sementara fungsi Setiausaha**

**15. Suruhanjaya boleh melantik mana-mana pegawai Suruhanjaya**
untuk bertindak buat sementara waktu sebagai Setiausaha selama
tempoh semasa—

_(a)_ jawatan Setiausaha kosong;

_(b)_ Setiausaha tidak hadir bertugas atau tidak berada

di Malaysia; atau

_(c)_ Setiausaha, kerana apa-apa sebab lain, tidak dapat

melaksanakan kewajipan jawatannya.

**Pegawai**

**16.** (1) Hendaklah dilantik apa-apa bilangan pegawai Suruhanjaya
yang perlu untuk membantu Suruhanjaya menunaikan fungsinya
dan menjalankan kuasanya dengan berkesan dan efisien dan bagi
maksud melaksanakan peruntukan Akta ini.

(2) Suruhanjaya boleh melantik mana-mana pegawai daripada
mana-mana agensi kerajaan atas dasar peminjaman sebagai
penyiasatnya.

(3) Suruhanjaya boleh melantik apa-apa bilangan pegawai
undang-undang yang perlu yang hendaklah dipinjam daripada
kalangan pegawai Perkhidmatan Kehakiman dan Perundangan
atau dilantik daripada kalangan peguam bela dan peguam cara
untuk membantu Suruhanjaya.


-----

14 _Rang Undang-Undang_

(4) Seseorang pegawai Suruhanjaya yang, secara langsung atau
tidak langsung, mempunyai sendiri, melalui anggota keluarganya
atau sekutunya, apa-apa kepentingan mengenai atau kaitan dengan
anggota pasukan polis yang sedang disiasat oleh Suruhanjaya
hendaklah menzahirkan kepentingan atau kaitannya dengan
serta-merta kepada Pengerusi dan tidak boleh terlibat dalam
apa-apa penyiasatan yang dijalankan oleh Suruhanjaya berkenaan
dengan anggota pasukan polis itu.

**Perunding**

**17. (1) Suruhanjaya boleh mengambil khidmat orang, termasuk**
pesara dan bekas anggota pasukan polis, atas apa-apa terma yang
boleh dikenakan oleh Suruhanjaya, sebagai perunding atau untuk
melaksanakan apa-apa perkhidmatan yang difikirkan sesuai oleh
Suruhanjaya.

(2) Seseorang yang diambil khidmat di bawah subseksyen (1)
yang, secara langsung atau tidak langsung, mempunyai sendiri,
melalui anggota keluarganya atau sekutunya, apa-apa kepentingan
mengenai atau kaitan dengan seseorang anggota pasukan polis
yang sedang disiasat oleh Suruhanjaya hendaklah menzahirkan
kepentingan atau kaitannya dengan serta-merta kepada anggota
Suruhanjaya dan tidak boleh terlibat dalam apa-apa penyiasatan
yang dijalankan oleh Suruhanjaya berkenaan dengan anggota
pasukan polis itu.

**Jawatankuasa**

**18.** (1) Suruhanjaya boleh menubuhkan apa-apa jawatankuasa
untuk membantu Suruhanjaya melaksanakan fungsinya di bawah
Akta ini.

(2) Suruhanjaya boleh melantik mana-mana anggotanya untuk
menjadi pengerusi suatu jawatankuasa.

(3) Suruhanjaya boleh melantik mana-mana anggota atau pegawai
Suruhanjaya untuk menganggotai mana-mana jawatankuasa.

(4) Jawatankuasa hendaklah tertakluk dan bertindak mengikut
arahan yang diberikan kepada jawatankuasa oleh Suruhanjaya.


-----

_Suruhanjaya Bebas Aduan Salah Laku Polis_ 15

(5) Suruhanjaya boleh pada bila-bila masa memberhentikan
atau meminda keanggotaan jawatankuasa.

(6) Anggota jawatankuasa hendaklah dibayar apa-apa elaun
yang ditentukan oleh Perdana Menteri.

**Kad kuasa**

**19. (1) Bagi maksud Akta ini, suatu kad kuasa hendaklah**
dikeluarkan kepada seorang anggota dan pegawai Suruhanjaya.

(2) Kad kuasa hendaklah ditandatangani oleh Pengerusi
Suruhanjaya dan kad kuasa itu hendaklah menjadi keterangan
_prima facie_ tentang pelantikan di bawah Akta ini.

(3) Seorang anggota atau pegawai Suruhanjaya yang bertindak
di bawah Akta ini hendaklah, apabila diminta, mengisytiharkan
jawatannya dan menunjukkan kepada orang yang terhadapnya
dia bertindak atau orang yang daripadanya dia meminta apa-apa
maklumat, kad kuasa yang dikeluarkan kepadanya.

**Penggunaan kakitangan atau kemudahan jabatan kerajaan, dsb.**

**20.** (1) Suruhanjaya boleh membuat permintaan dan perkiraan
bagi penggunaan perkhidmatan—

_(a)_ mana-mana kakitangan atau kemudahan sesuatu jabatan

kerajaan atau pihak berkuasa tempatan atau berkanun; atau

_(b) mana-mana pegawai kerajaan termasuklah anggota_

pasukan polis untuk bekerjasama dengan, atau membantu
dalam penjalanan kewajipannya, atau untuk membantu
Suruhanjaya dalam pelaksanaan fungsinya di bawah
Akta ini.

(2) Jabatan kerajaan atau pihak berkuasa tempatan atau badan
berkanun atau pegawai kerajaan yang disebut dalam subseksyen (1)
adalah berkewajipan untuk memenuhi permintaan di bawah
seksyen ini.


-----

16 _Rang Undang-Undang_

**Kerjasama dengan agensi lain**

**21. (1) Suruhanjaya boleh, dalam menjalankan fungsinya,**
bekerjasama dengan mana-mana agensi penguatkuasaan, mana-mana
jabatan kerajaan Persekutuan atau Negeri atau mana-mana orang
atau badan, yang difikirkan sesuai oleh Suruhanjaya.

(2) Suruhanjaya boleh berunding dengan dan menyebarkan
maklumat kepada, mana-mana agensi penguatkuasaan, mana-mana
jabatan kerajaan Persekutuan atau Negeri atau mana-mana orang
atau badan yang difikirkan sesuai oleh Suruhanjaya.

(3) Apa-apa maklumat yang disebarkan di bawah seksyen ini
hendaklah disifatkan sebagai rahsia, dan mana-mana orang atau
badan yang menerima maklumat itu adalah tertakluk kepada
peruntukan kerahsiaan di bawah seksyen 44 berhubung dengan
maklumat itu.

Bahagian IV

ADUAN SALAH LAKU

**Skop salah laku**

**22.** (1) Suruhanjaya boleh menerima aduan, atau menguruskan
aduan terhadap mana-mana anggota pasukan polis yang dirujuk
kepadanya, mengenai salah laku yang berikut:

_(a)_ apa-apa tindakan yang diambil atau tidak diambil

yang berlawanan dengan mana-mana undang-undang
bertulis;

_(b)_ ketidakpatuhan kepada kaedah-kaedah dan tatacara

operasi standard polis;

_(c) apa-apa tindakan yang diambil atau tidak diambil yang_

tidak munasabah, tidak adil, menindas atau berdiskriminasi
secara tidak wajar;


-----

_Suruhanjaya Bebas Aduan Salah Laku Polis_ 17

_(d)_ apa-apa tindakan yang diambil atau tidak diambil yang

dilakukan atas motif yang tidak wajar, alasan yang tidak
berkaitan atau pertimbangan yang tidak berkaitan;

_(e)_ kegagalan untuk menyediakan alasan dalam hal yang

alasan perlu disediakan; dan

_(f)_ pelakuan apa-apa kesalahan jenayah oleh anggota pasukan

polis.

(2) Walau apa-apapun subseksyen (1), salah laku hendaklah
tidak termasuk apa-apa perbuatan yang dikawal selia di bawah
seksyen 96 dan 97 Akta Polis 1967 [Akta 344].

**Jawatankuasa Aduan**

**23. Suruhanjaya hendaklah menubuhkan suatu Jawatankuasa Aduan**
yang dianggotai oleh apa-apa bilangan pegawai Suruhanjaya.

**Aduan terhadap pasukan polis**

**24. (1) Apa-apa aduan yang dibuat oleh mana-mana orang**
terhadap pasukan polis atau anggota pasukan polis hendaklah
dibuat secara bertulis dan ditujukan kepada Jawatankuasa
Aduan.

(2) Jika aduan terhadap pasukan polis atau anggota pasukan
polis yang dibuat oleh mana-mana orang secara terus kepada Ketua
Jabatan, Ketua Jabatan hendaklah dengan serta-merta merujuk
aduan salah laku itu kepada Jawatankuasa Aduan.

(3) Jawatankuasa Aduan hendaklah menimbang teliti aduan
yang diterima dan memutuskan pengelasan aduan itu sebagaimana
yang dinyatakan dalam seksyen 25.

(4) Dalam seksyen ini, “Ketua Jabatan” ertinya anggota pasukan
polis yang dipertanggungkan dengan kawalan sebagaimana yang
diperuntukkan dalam seksyen 6 Akta Polis 1967.


-----

18 _Rang Undang-Undang_

**Pengelasan aduan**

**25. Pengelasan aduan adalah seperti yang berikut:**

_(a)_ jika aduan melibatkan apa-apa kesalahan di bawah

Bahagian IV Akta Suruhanjaya Pencegahan Rasuah
Malaysia 2009 [Akta _694], aduan itu hendaklah dirujuk_
kepada Suruhanjaya Pencegahan Rasuah Malaysia;

_(b)_ jika aduan melibatkan apa-apa kesalahan jenayah di bawah

apa-apa undang-undang bertulis, aduan hendaklah dirujuk
kepada pihak berkuasa yang berkenaan;

_(c)_ jika aduan melibatkan apa-apa salah laku yang disebut

dalam seksyen 22, aduan itu hendaklah dirujuk kepada
mana-mana pegawai Suruhanjaya bagi penyiasatan; dan

_(d)_ jika—

(i) aduan itu bersifat remeh, menyusahkan atau tidak

dibuat dengan suci hati atau hal perkara aduan
itu kecil;

(ii) salah laku yang diadukan telah berlaku terlalu

lama dahulu untuk mewajarkan suatu penyiasatan
dijalankan;

(iii) terdapat atau telah tersedia suatu cara tebus rugi

alternatif dan memuaskan bagi pengadu;

(iv) hal perkara aduan itu telah diputuskan secara

muktamad oleh mana-mana mahkamah atau menjadi
hal perkara apa-apa prosiding yang belum selesai
di mana-mana mahkamah, termasuklah apa-apa
prosiding rayuan; atau

(v) aduan ialah aduan berulang dan tidak mengandungi

tohmahan yang baru yang akan memberi kesan
terhadap perihal aduan,

Jawatankuasa Aduan hendaklah mengesyorkan kepada

Suruhanjaya untuk menolak aduan.


-----

_Suruhanjaya Bebas Aduan Salah Laku Polis_ 19

Bahagian V

KUASA PENYIASATAN

**Kuasa untuk memeriksa orang**

**26.** (1) Seseorang pegawai Suruhanjaya boleh, dalam menjalankan
penyiasatan di bawah Akta ini, melalui notis bertulis—

_(a)_ memerintahkan mana-mana anggota pasukan polis

atau mana-mana pegawai badan awam atau mana-mana
orang untuk hadir di hadapannya bagi maksud diperiksa
secara lisan berhubung dengan apa-apa perkara yang
mungkin dapat, pada pendapatnya, membantu dalam
penyiasatan itu; atau

_(b)_ memerintahkan mana-mana anggota pasukan polis atau

mana-mana pegawai badan awam atau mana-mana orang
supaya memberikan pernyataan bertulis yang dibuat dengan
bersumpah atau berikrar yang menyatakan dalamnya
segala maklumat yang dikehendaki di bawah notis itu,
iaitu maklumat yang, pada pendapat pegawai Suruhanjaya
itu, akan dapat membantu dalam penyiasatan itu, dalam
tempoh yang dinyatakan oleh pegawai Suruhanjaya itu.

(2) Seseorang yang telah diberikan suatu notis bertulis di bawah
perenggan (1)(a) hendaklah—

_(a)_ hadir mengikut terma notis itu untuk diperiksa, dan

hendaklah terus hadir dari hari ke hari jika diarahkan
sedemikian sehingga pemeriksaan itu selesai; dan

_(b)_ semasa pemeriksaan itu, menzahirkan semua maklumat

yang diketahuinya, atau yang tersedia untuknya, berkenaan
dengan perkara yang berhubungan dengannya dia diperiksa,
dan menjawab dengan benar dan setakat yang dia tahu
dan percaya adalah benar.

(3) Seseorang pegawai Suruhanjaya yang memeriksa seseorang
di bawah perenggan (1)(a) hendaklah merekodkan secara bertulis
apa-apa pernyataan yang dibuat oleh orang itu dan pernyataan
yang direkodkan sedemikian hendaklah dibacakan kepada
dan ditandatangani oleh orang itu, dan jika orang itu enggan


-----

20 _Rang Undang-Undang_

menandatangani rekod itu, pegawai itu hendaklah mencatatkan pada
rekod itu yang rekod itu ditandatangani oleh pegawai itu hakikat
keengganan itu dan sebab-sebabnya, jika ada, yang dinyatakan
oleh orang yang diperiksa itu.

(4) Mana-mana orang yang melanggar seksyen ini melakukan
suatu kesalahan dan boleh, apabila disabitkan, didenda tidak
melebihi sepuluh ribu ringgit atau dipenjarakan tidak melebihi
dua tahun atau kedua-duanya.

**Kuasa untuk memperoleh dokumen atau benda lain**

**27.** (1) Bagi maksud penyiasatan di bawah Akta ini, Suruhanjaya
boleh, melalui notis bertulis yang disampaikan kepada mana-mana
anggota pasukan polis atau mana-mana pegawai badan awam
atau mana-mana orang mengkehendaki anggota pasukan polis
atau pegawai badan awam atau orang itu untuk mengemukakan
dokumen atau benda lain yang berkaitan dengan siasatan itu atau
yang pada pendapat Suruhanjaya adalah relevan.

(2) Notis di bawah seksyen ini—

_(a)_ hendaklah menyatakan dan memperihalkan dokumen atau

benda lain yang berkenaan; dan

_(b)_ hendaklah menetapkan masa dan tarikh untuk mematuhi

notis itu.

(3) Notis itu boleh memperuntukkan bahawa syarat itu bolehlah
dipatuhi oleh orang lain yang bertindak bagi pihak anggota pasukan
polis atau pegawai badan awam atau orang itu, dan boleh, tetapi
tidak semestinya, menyatakan orang atau golongan orang yang
boleh bertindak sedemikian.

(4) Mana-mana orang yang telah diserahkan notis di bawah
seksyen ini—

_(a)_ yang tidak mematuhi notis tersebut; atau

_(b)_ yang memberikan apa-apa maklumat yang diketahuinya

adalah palsu atau mengelirukan dalam butir-butir yang
material,


-----

_Suruhanjaya Bebas Aduan Salah Laku Polis_ 21

melakukan suatu kesalahan dan boleh, apabila disabitkan, didenda
tidak melebihi sepuluh ribu ringgit atau dipenjarakan tidak melebihi
dua tahun atau kedua-duanya sekali.

**Dapatan penyiasatan**

**28. (1) Pegawai Suruhanjaya hendaklah, setelah selesai siasatan,**
menyerahkan dapatannya kepada Jawatankuasa Aduan.

(2) Jawatankuasa Aduan boleh, selepas menimbangkan dapatan
pegawai Suruhanjaya melakukan tindakan yang berikut:

_(a)_ jika dapatan menzahirkan apa-apa kesalahan di bawah

Bahagian IV Akta Suruhanjaya Pencegahan Rasuah
Malaysia 2009, merujukkan dapatan itu kepada Suruhanjaya
Pencegahan Rasuah Malaysia;

_(b)_ jika dapatan menzahirkan apa-apa kesalahan jenayah,

merujukkan dapatan itu kepada pihak berkuasa yang
berkaitan;

_(c) jika dapatan salah laku dizahirkan, merujukkan dapatan_

salah laku itu kepada Suruhanjaya bagi maksud memulakan
prosiding bagi menangani salah laku itu di bawah
Bahagian VI; dan

_(d) jika dapatan menzahirkan tiada salah laku, merekodkan_

dapatan itu.

(3) Jawatankuasa Aduan hendaklah memaklumkan kepada
pengadu tentang tindakan yang telah diambil ke atas aduan itu.

**Pasukan Petugas**

**29.** (1) Suruhanjaya boleh menubuhkan apa-apa bilangan
Pasukan Petugas untuk membantu Suruhanjaya menyiasat salah
laku di bawah Akta ini.

(2) Anggota Pasukan Petugas boleh terdiri daripada pegawai
Suruhanjaya dan perunding yang diambil khidmat di bawah
seksyen 17.


-----

22 _Rang Undang-Undang_

(3) Bagi maksud menyiasat apa-apa insiden di bawah seksyen 47,
anggota Pasukan Petugas hendaklah mempunyai semua kuasa
penyiasatan sebagaimana yang terkandung dalam Kanun Tatacara
Jenayah [Akta 593] dan kuasa sedemikian hendaklah sebagai
tambahan kepada kuasa yang diperuntukkan di bawah Akta ini
dan tidak mengurangkan kuasanya di bawah Akta ini.

**Suruhanjaya boleh memulakan penyiasatan**

**30.** (1) Tanpa menjejaskan apa-apa yang berlawanan dalam
Akta ini, Suruhanjaya boleh memulakan sesuatu penyiasatan atas
inisatifnya sendiri tetapi hanya jika Suruhanjaya berpuas hati
bahawa hal perkara itu mempunyai kepentingan yang signifikan
kepada orang ramai atau bahawa adalah demi kepentingan awam
untuk berbuat sedemikian sama ada atau tidak terdapat aduan
salah laku berhubung dengannya.

(2) Penyiasatan yang disebut dalam subseksyen (1) hendaklah
dijalankan mengikut Bahagian V Akta ini.

Bahagian VI

PROSIDING UNTUK MENANGANI SALAH LAKU

**Kuasa tatatertib**

**31. (1) Suruhanjaya hendaklah mempunyai kuasa tatatertib**
ke atas apa-apa salah laku yang dilakukan oleh mana-mana
anggota pasukan polis.

(2) Suruhanjaya boleh menjalankan bidang kuasa tatatertib
ke atas apa-apa aduan berkenaan dengan salah laku mana-mana
anggota pasukan polis.

(3) Suruhanjaya hendaklah menubuhkan Lembaga Tatatertib
yang mempunyai bidang kuasa, dan terdiri daripada anggota,
sebagaimana yang dinyatakan dalam Jadual.

(4) Walau apa pun subseksyen (3), jika aduan salah laku itu
adalah terhadap Ketua Polis Negara, Ketua Setiausaha Negara
hendaklah menubuhkan suatu Lembaga Tatatertib Khas untuk
mendengar aduan itu dan prosiding di hadapan Lembaga Tatatertib
Khas itu hendaklah dijalankan mengikut peraturan-peraturan yang
dibuat di bawah Perkara 132 Perlembagaan Persekutuan


-----

_Suruhanjaya Bebas Aduan Salah Laku Polis_ 23

**Prosiding untuk menangani salah laku**

**32. (1) Lembaga Tatatertib boleh, apabila menimbang dapatan**
di bawah seksyen 28 dan apabila selesai menyelesaikan siasatan
di bawah seksyen 30, memulakan prosiding menangani salah laku.

(2) Prosiding untuk menangani salah laku hendaklah dijalankan
mengikut peraturan-peraturan yang dibuat di bawah Akta ini.

(3) Lembaga Tatatertib hendaklah menyelesaikan prosiding
untuk menangani salah laku ini dengan cara sebagaimana yang
Suruhanjaya berpendapat paling sesuai bagi penyelesaian yang
adil dan cepat.

**Hukuman salah laku**

**33.** (1) Lembaga Tatatertib boleh, dalam menjalankan kuasa
tatatertibnya, mengenakan mana-mana satu atau lebih hukuman
yang berikut:

_(a)_ amaran;

_(b)_ denda;

_(c)_ lucut hak emolumen;

_(d)_ tangguh pergerakan gaji;

_(e)_ turun gaji;

_(f)_ turun pangkat; atau

_(g)_ buang kerja.

(2) Pengenaan hukuman yang dinyatakan di bawah subseksyen (1)
hendaklah dibuat mengikut peraturan-peraturan yang dibuat
di bawah Akta ini.


-----

24 _Rang Undang-Undang_

Bahagian VII

KESALAHAN

**Ugutan terhadap orang yang memberikan keterangan**

**34.** (1) Seseorang yang menghalang atau cuba menghalang
mana-mana orang daripada memberikan keterangan di hadapan
Suruhanjaya atau melalui ugutan, menyekat atau cuba menyekat
mana-mana orang daripada memberikan keterangan sedemikian,
melakukan suatu kesalahan dan boleh, apabila disabitkan, didenda
tidak melebihi sepuluh ribu ringgit atau dipenjarakan selama
tempoh tidak melebihi dua tahun atau kedua-duanya.

(2) Sesorang yang mengugut, mengeji atau mencederakan
mana-mana orang kerana telah memberikan keterangan,
atau kerana keterangan yang telah diberikan oleh orang itu
di hadapan Suruhanjaya, melakukan suatu kesalahan dan boleh,
apabila disabitkan, didenda tidak melebihi sepuluh ribu ringgit
atau dipenjarakan selama tempoh tidak melebihi dua tahun atau
kedua-duanya.

**Penghinaan**

**35. (1) Seseorang yang melakukan perbuatan menghina terhadap**
seseorang anggota Suruhanjaya melakukan suatu kesalahan dan
hendaklah, apabila disabitkan, boleh didenda tidak melebihi sepuluh
ribu ringgit atau dipenjarakan selama tempoh tidak melebihi dua
tahun atau kedua-duanya.

(2) Bagi maksud seksyen ini, suatu “perbuatan menghina”
ertinya—

_(a)_ apa-apa perbuatan tidak hormat atau apa-apa kejian atau

ugutan terhadap seseorang anggota Suruhanjaya pada
bila-bila masa dan mana-mana tempat lain kerana dia
menjalankan sifatnya sebagai seorang anggota Suruhanjaya;
atau

_(b)_ apa-apa perbuatan selain yang diperuntukkan dalam

perenggan (a), jika Suruhanjaya merupakan Mahkamah
yang mempunyai kuasa untuk mensabitkan, penghinaan,
perbuatan itu adalah penghinaan Mahkamah itu.


-----

_Suruhanjaya Bebas Aduan Salah Laku Polis_ 25

Bahagian VIII

PELBAGAI

**Surcaj**

**36. (1) Suruhanjaya boleh mengenakan surcaj terhadap mana-mana**
anggota pasukan polis mengikut Akta Tatacara Kewangan 1957

[Akta 61].

(2) Tiap-tiap pengenaan surcaj di bawah subseksyen (1) hendaklah
direkodkan dalam buku perkhidmatan anggota pasukan polis itu.

**Pembekalan maklumat**

**37.** (1) Suruhanjaya boleh mengumpul dan membekalkan kepada
pasukan polis atau mana-mana pihak berkuasa yang berkenaan
apa-apa maklumat statistik atau apa-apa maklumat umum yang
lain yang pada pendapat Suruhanjaya adalah perlu dibawa
kepada perhatian pasukan polis atau mana-mana pihak berkuasa
yang berkenaan berhubung dengan fungsi Suruhanjaya di bawah
seksyen 4 dan kuasa Suruhanjaya di bawah seksyen 5 untuk
membolehkan pasukan polis atau pihak berkuasa yang berkenan
melaksanakan fungsi di bawah mana-mana undang-undang bertulis
yang berkaitan.

(2) Suruhanjaya boleh meminta daripada pasukan polis atau
mana-mana pihak berkuasa yang berkenaan apa-apa maklumat
statistik atau apa-apa maklumat umum berkaitan dengan fungsi
Suruhanjaya di bawah seksyen 4 dan kuasa Suruhanjaya di bawah
seksyen 5.

(3) Pasukan polis atau mana-mana pihak berkuasa yang berkenaan
hendaklah memaklumkan kepada Suruhanjaya mengenai tindakan
yang diambil yang timbul daripada pembekalan maklumat oleh
Suruhanjaya di bawah subseksyen (1) dalam tempoh empat belas
hari dari tarikh penerimaan maklumat itu dari Suruhanjaya.

**Perlindungan daripada liabiliti**

**38. (1) Tiada apa-apa tindakan, guaman, pendakwaan atau**
prosiding boleh dimulakan di dalam mana-mana mahkamah
terhadap Suruhanjaya, mana-mana anggota Suruhanjaya atau
mana mana pegawai Suruhanjaya berkenaan dengan apa apa


-----

26 _Rang Undang-Undang_

perbuatan atau benda yang dilakukan atau dibuat oleh atau
bagi pihak Suruhanjaya, mana-mana anggota Suruhanjaya atau
mana-mana anggota Suruhanjaya atas sifat sedemikian dengan
syarat bahawa pada masa itu Suruhanjaya, mana-mana anggota
Suruhanjaya atau mana-mana pegawai Suruhanjaya telah menjalankan
fungsinya dengan suci hati.

(2) Seorang peguam bela dan peguam cara yang membantu
Suruhanjaya atau wakil seseorang di hadapan Suruhanjaya
mempunyai perlindungan dan kekebalan yang sama seperti halnya
seorang peguam bela dan peguam cara yang hadir untuk satu
pihak dalam prosiding dalam Mahkamah.

(3) Tertakluk kepada Akta ini, seseorang yang disaman untuk
hadir atau yang hadir di hadapan Suruhanjaya sebagai seorang
saksi, atau untuk mengemukakan suatu dokumen atau benda lain
kepada Suruhanjaya, mempunyai perlindungan yang sama sebagai
seorang saksi dalam prosiding dalam Mahkamah.

(4) Tiada liabiliti jenayah atau sivil selain Akta ini yang
berhubung kait dengan seseorang kerana kepatuhan, atau yang berupa
kepatuhan atas dasar suci hati, kepada apa-apa syarat yang dibuat
di bawah Akta ini; khususnya, jika seseorang memberi apa-apa
rekod pemeriksaan atau pernyataan bersumpah atau pengesahan
secara bertulis atau mengemukakan apa-apa dokumen atau benda
lain di bawah Akta ini, tiada liabiliti sivil yang boleh dikenakan
pada orang itu kerana berbuat demikian, sama ada liabiliti itu
akan timbul di bawah suatu kontrak atau selainnya.

(5) Tiada keterangan, dokumen atau dapatan Suruhanjaya
di bawah Akta ini boleh diterima dalam apa-apa prosiding sivil atau
jenayah terhadap orang yang memberi keterangan jika orang itu
membantah untuk memberi apa-apa rekod pemeriksaan atau pernyataan
sumpah atau pengesahan secara bertulis atau mengemukakan
apa-apa dokumen atau perkara lain.

**Penguntukan wang tahunan**

**39.** Parlimen hendaklah membuat penguntukan wang yang
mencukupi secara tahunan bagi maksud Suruhanjaya untuk
membolehkan Suruhanjaya menunaikan fungsi dan menjalankan
kuasanya secara berkesan di bawah Akta ini.


-----

_Suruhanjaya Bebas Aduan Salah Laku Polis_ 27

**Akta Badan Berkanun (Akaun dan Laporan Tahunan) 1980**

**40. Akta Badan Berkanun (Akaun dan Laporan Tahunan) 1980**

[Akta _240]_ hendaklah terpakai bagi Suruhanjaya.

**Laporan tahunan**

**41.** (1) Suruhanjaya hendaklah, tidak lewat daripada mesyuarat
kedua Parlimen bagi tahun yang berikutnya, mengemukakan suatu
laporan tahunan untuk dibentangkan di Parlimen mengenai semua
aktivitinya dalam tahun yang dimaksudkan dalam laporan itu.

(2) Laporan itu hendaklah mengandungi suatu senarai semua
perkara yang dirujukkan kepada Suruhanjaya dan tindakan yang
telah diambil berkenaan dengannya.

**Akta Perlindungan Pihak Berkuasa Awam 1948**

**42.** Akta Perlindungan Pihak Berkuasa Awam 1948 [Akta _198]_
hendaklah terpakai bagi apa-apa tindakan, guaman, pendakwaan atau
prosiding terhadap Suruhanjaya, mana-mana anggota Suruhanjaya
atau pegawai Suruhanjaya berkenaan dengan apa-apa perbuatan atau
benda yang dilakukan atau dibuat olehnya atas sifat sedemikian.

**Pekhidmat awam**

**43.** Tiap-tiap anggota Suruhanjaya atau pegawai Suruhanjaya
semasa menunaikan kewajipannya sebagai anggota atau pegawai
Suruhanjaya hendaklah disifatkan sebagai pekhidmat awam
mengikut pengertian Kanun Keseksaan [Akta 574].

**Obligasi kerahsiaan**

**44.** (1) Kecuali bagi maksud Akta ini atau bagi maksud apa-apa
prosiding sivil atau jenayah di bawah mana-mana undang-undang
bertulis atau jika selainnya dibenarkan oleh Suruhanjaya—

_(a)_ tiada anggota Suruhanjaya, pegawai suruhanjaya atau

perunding, sama ada semasa atau selepas tempoh jawatan
atau penggajian, boleh menzahirkan apa-apa maklumat
yang didapatinya semasa menjalankan tugasnya; dan


-----

28 _Rang Undang-Undang_

_(b)_ tiada orang lain yang dengan apa jua cara mempunyai

akses kepada apa-apa maklumat atau dokumen yang
berhubungan dengan hal ehwal Suruhanjaya boleh
menzahirkan maklumat atau dokumen itu.

(2) Mana-mana orang yang melanggar subseksyen (1) melakukan
suatu kesalahan dan boleh apabila disabitkan, boleh dikenakan
denda tidak melebihi sepuluh ribu ringgit atau pemenjaraan selama
tempoh tidak melebihi dua tahun atau kedua-duanya.

**Pemulaan dan penjalanan pendakwaan**

**45.** Tiada pendakwaan berkenaan dengan apa-apa kesalahan
di bawah Akta ini boleh dimulakan kecuali oleh atau dengan
keizinan bertulis Pendakwa Raya.

**Perlindungan orang yang membantu Suruhanjaya**

**46.** (1) Jika didapati oleh Suruhanjaya bahawa, kerana seseorang
itu sedang membantu Suruhanjaya, keselamatan orang atau
mana-mana orang lain boleh jadi terjejas atau orang itu atau
mana-mana orang lain boleh ditakut-takutkan atau diganggu,
Suruhanjaya boleh membuat perkiraan tertentu sebagaimana yang
perlu—

_(a)_ untuk melindungi keselamatan mana-mana orang sedemikian;

atau

_(b)_ untuk melindungi mana-mana orang sedemikian daripada

ditakut-takutkan atau diganggu.

(2) Dalam seksyen ini, sebutan tentang seseorang yang sedang
membantu Suruhanjaya adalah sebutan tentang seseorang yang—

_(a)_ telah hadir, sedang hadir atau yang akan hadir

di hadapan Suruhanjaya untuk memberikan keterangan
atau untuk mengemukakan suatu dokumen atau benda
lain; atau

_(b)_ telah membantu, sedang membantu atau yang akan

membantu dengan cara lain.


-----

_Suruhanjaya Bebas Aduan Salah Laku Polis_ 29

(3) Suruhanjaya boleh mengarahkan Ketua Polis Negara, suatu
badan awam atau seorang pegawai badan itu—

_(a)_ untuk menyediakan apa-apa perlindungan yang disebut

dalam subseksyen (1);

_(b)_ untuk menyediakan kakitangan atau kemudahan atau

kedua-duanya sekali untuk membantu dalam menyediakan
perlindungan itu; atau

_(c)_ untuk selainnya membantu dalam menyediakan perlindungan

itu.

(4) Ketua Polis Negara, suatu badan awam atau pegawai badan
itu berkewajipan untuk mematuhi apa-apa arahan setakat yang
secara munasabahnya boleh.

(5) Apa-apa perkiraan yang dibuat di bawah subseksyen (1) boleh
tetapi tidak semestinya melibatkan Suruhanjaya yang membuat perintah
yang terpakai bagi orang tertentu dan perintah sedemikian tidak terhad
kepada arahan daripada jenis yang disebut dalam subseksyen (3).

(6) Mana-mana orang yang melanggar suatu perintah yang
dibuat di bawah subseksyen (5) melakukan suatu kesalahan dan
boleh apabila disabitkan, dikenakan denda tidak melebihi sepuluh
ribu ringgit atau pemenjaraan selama tempoh tidak melebihi dua
tahun atau kedua-duanya.

**Tanggungjawab untuk merujuk kes cedera parah atau kematian**
**dalam jagaan**

**47. Pasukan polis hendaklah merujuk kepada Suruhanjaya apa-apa**
insiden yang mengakibatkan cedera parah atau kematian manamana orang dalam tahanan atau jagaan pasukan polis.

**Pasukan polis hendaklah membekalkan maklumat**

**48.** Pasukan polis hendaklah bekerjasama dengan dan membantu
Suruhanjaya, termasuklah dalam membekalkan maklumat yang
ada dalam kawalan atau boleh didapatkan oleh, pasukan yang
diperlukan oleh Suruhanjaya dan mana-mana pegawai Suruhanjaya
dalam pelaksanaan fungsi dan penjalanan kuasa Suruhanjaya
di bawah Akta ini.


-----

30 _Rang Undang-Undang_

**Kuasa meminda Jadual**

**49. Perdana Menteri boleh melalui perintah yang disiarkan dalam**
_Warta, meminda Jadual._

**Peraturan-peraturan**

**50. (1) Perdana Menteri boleh membuat peraturan-peraturan**
bagi maksud menjalankan atau melaksanakan peruntukan
Akta ini.

(2) Tanpa menjejaskan keluasan subseksyen (1), peraturanperaturan ini boleh menetapkan—

_(a)_ tatacara pengurusan aduan;

_(b)_ tatacara yang berhubungan dengan perjalanan prosiding

tatatertib; dan

_(c)_ apa-apa perkara lain yang ditetapkan di bawah Akta ini.

(3) Peraturan-peraturan yang dibuat di bawah seksyen ini boleh
menetapkan apa-apa perbuatan yang berlawanan dengan peraturanperaturan itu sebagai suatu kesalahan dan boleh menetapkan
penalti denda tidak melebihi sepuluh ribu ringgit atau pemenjaraan
selama tempoh tidak melebihi dua tahun atau kedua-duanya bagi
kesalahan itu.

Bahagian IX

PERUNTUKAN PEMANSUHAN, KECUALIAN DAN PERALIHAN

**Pemansuhan dan pembubaran**

**51. Akta Suruhanjaya Integriti Agensi Penguatkuasaan 2009**

[Akta 700] (“Akta dimansuhkan”) dimansuhkan dan Suruhanjaya
Integriti Agensi Penguatkuasaan (“Suruhanjaya dibubarkan”) adalah
dibubarkan.


-----

_Suruhanjaya Bebas Aduan Salah Laku Polis_ 31

**Pesuruhjaya Suruhanjaya dibubarkan**

**52. Walau apa pun apa-apa yang berlawanan, Pesuruhjaya**
Suruhanjaya dibubarkan dan anggota mana-mana jawatankuasa
yang dilantik di bawah Akta dimansuhkan yang memegang
jawatan sebelum permulaan kuat kuasa Akta ini hendaklah terhenti
memegang jawatan pada tarikh itu.

**Pemindahan kuasa, hak, dsb.**

**53.** Segala kuasa, hak, kewajipan, liabiliti dan obligasi yang sebaik
sebelum tarikh permulaan kuat kuasa Akta ini adalah kuasa, hak,
kewajipan, liabiliti dan obligasi Suruhanjaya dibubarkan hendaklah,
pada tarikh permulaan kuat kuasa Akta ini, diturunkan kepada
Suruhanjaya.

**Pemindahan wang dalam dana Suruhanjaya dibubarkan**

**54. Segala wang dalam atau yang kena dibayar ke dalam dana**
Suruhanjaya dibubarkan yang ditubuhkan di bawah Akta yang
dimansuhkan hendaklah pada tarikh permulaan kuat kuasa Akta
ini dipindahkan dan disifatkan menjadi sebahagian daripada wang
Suruhanjaya di bawah seksyen 39 Akta ini.

**Peletakhakan harta, dsb.**

**55. (1) Tertakluk kepada Akta ini, Perdana Menteri boleh,**
dari semasa ke semasa, melalui perintah yang disiarkan dalam
_Warta, menetapkan suatu tarikh peletakhakan dan pada tarikh itu_
semua harta, hak, kepentingan, obligasi dan liabiliti Suruhanjaya
dibubarkan yang dinyatakan oleh Perdana Menteri dalam perintah
itu hendaklah, menurut kuasa Akta ini, dipindahkan kepada dan
terletak hak pada Suruhanjaya tanpa apa-apa pemindahhakan,
penyerahhakan atau pemindahan.

(2) Tiap-tiap harta, hak, kepentingan, obligasi dan liabiliti
yang dipindahkan kepada dan terletak hak pada Suruhanjaya
dibubarkan hendaklah dipindahkan kepada dan terletak hak pada
Suruhanjaya dengan hakmilik, estet atau kepentingan yang serupa
dan dengan tempoh pemegangan yang serupa sebagaimana harta,
hak, kepentingan, obligasi dan liabiliti itu terletak hak atau
dipegang sebaik sebelum tarikh peletakhakan itu.


-----

32 _Rang Undang-Undang_

(3) Mana-mana tanah yang sebaik sebelum tarikh permulaan
kuat kuasa Akta ini terletak hak pada Suruhanjaya dibubarkan
hendaklah, pada tarikh peletakhakan, terletak hak pada Suruhanjaya
bagi maksud Suruhanjaya.

(4) Jika menurut kuasa subseksyen (1), apa-apa harta dipindahkan
kepada dan terletak hak pada Suruhanjaya dibubarkan, peruntukan
Bahagian Tiga Puluh Kanun Tanah Negara 1965 [Akta 56 Tahun 1965]
hendaklah, bagi maksud melaksanakan pendaftaran bagi peletakhakan
itu, terpakai bagi Suruhanjaya.

(5) Mana-mana harta dan aset selain tanah yang sebaik sebelum
tarikh permulaan kuat kuasa Akta ini terletak hak pada Suruhanjaya
dibubarkan hendaklah, pada tarikh peletakhakan, terletak hak pada
Suruhanjaya.

(6) Dalam hal hak, kepentingan, obligasi dan liabiliti yang
berbangkit di bawah apa-apa pinjaman yang terletak hak pada
Suruhanjaya dibubarkan pada tarikh peletakhakan, Suruhanjaya
boleh membuat perjanjian atau perkiraan mengenai hak, kepentingan,
obligasi dan liabiliti itu dengan mana-mana orang lain.

**Kontrak yang sedia ada, dsb.**

**56. Segala surat ikatan, perjanjian, dokumen dan surat cara lain**
yang wujud sebaik sebelum tarikh permulaan kuat kuasa Akta ini
dan menyentuh mana-mana harta atau wang yang dipindahkan
di bawah Akta ini hendaklah terus berkuat kuasa dan berkesan
sepenuhnya, terhadap atau memihak kepada Suruhanjaya, dan boleh
dikuatkuasakan sepenuhnya dan dengan berkesannya seolah-olah,
bukannya Suruhanjaya yang dibubarkan, tetapi Suruhanjaya yang
telah dinamakan dalam surat ikatan, perjanjian, dokumen dan surat
cara lain itu dan telah menjadi suatu pihak kepada surat ikatan,
perjanjian, dokumen dan surat cara lain itu.

**Pegawai dan staf Suruhanjaya dibubarkan disifatkan sebagai**
**pegawai Suruhanjaya**

**57.** Semua pegawai dan staf yang memegang pelantikan di bawah
Akta yang dimansuhkan hendaklah disifatkan sebagai pegawai
Suruhanjaya yang dilantik di bawah Akta ini dan hendaklah
memegang suatu jawatan sebagaimana yang ditentukan oleh
Suruhanjaya.


-----

_Suruhanjaya Bebas Aduan Salah Laku Polis_ 33

**Aduan, dsb., agensi penguatkuasaan selain Polis Diraja**
**Malaysia**

**58.** Segala aduan, penyiasatan, dapatan dan pendengaran berhubung
dengan agensi penguatkuasaan selain Polis Diraja Malaysia
sebagaimana yang dinyatakan dalam Jadual Akta yang dimansuhkan
hendaklah, pada tarikh kuat kuasa Akta ini, dirujuk kepada Pihak
Berkuasa Tatatertib agensi penguatkuasaan masing-masing.

**Penerusan aduan, dsb., salah laku polis**

**59. Perkara yang berikut hendaklah, pada permulaan kuat kuasa**
Akta ini, diuruskan di bawah Akta yang dimansuhkan seolah-olah
Akta yang dimansuhkan tidak dimansuhkan, oleh Suruhanjaya
dan hendaklah diselesaikan dalam tempoh enam bulan dari tarikh
permulaan kuat kuasa Akta ini:

_(a)_ apa-apa aduan yang belum selesai di bawah seksyen 23

Akta yang dimansuhkan;

_(b)_ apa-apa siasatan yang belum selesai di bawah seksyen 25,

subseksyen 27(4) dan seksyen 28 Akta yang dimansuhkan;

_(c)_ apa-apa dapatan Jawatankuasa Aduan yang belum selesai

di bawah seksyen 26 Akta yang dimansuhkan dan
dapatan Suruhanjaya di bawah seksyen 30 Akta yang
dimansuhkan; atau

_(d)_ apa-apa pendengaran yang belum selesai di bawah

seksyen 34 Akta yang dimansuhkan.

**Penerusan prosiding tatatertib yang belum selesai berhubung**
**dengan salah laku di hadapan Pihak Berkuasa Tatatertib polis**

**60.** Segala prosiding disiplin yang berhubungan dengan salah
laku di hadapan Pihak Berkuasa polis sebelum kuat kuasa Akta
ini hendaklah diteruskan oleh Pihak berkuasa polis seolah-olah
Akta ini tidak pernah diluluskan.


-----

34 _Rang Undang-Undang_

Jadual

[Seksyen 31(3)]

|Lembaga Tatatertib|Col2|Col3|
|---|---|---|
|(1) Kategori pegawai|(2) Bidang kuasa|(3) Keanggotaan Lembaga Tatatertib|
|Semua anggota pasukan polis|Semua tindakan tatatertib dengan tujuan buang kerja atau turun pangkat|Pengerusi: Anggota Suruhanjaya Anggota: Dua orang anggota Suruhanjaya Ketua Polis Negara atau seorang wakil daripada pasukan polis yang berpangkat lebih tinggi daripada pegawai yang dituduh S e o r a n g w a k i l Suruhanjaya Pasukan Polis (yang bukan dalam kalangan anggota pasukan polis)|
||Semua tindakan tatatertib bukan dengan tujuan buang kerja atau turun pangkat|Pengerusi: Anggota Suruhanjaya Anggota: Dua orang anggota Suruhanjaya Ketua Polis Negara atau seorang wakil daripada pasukan polis yang berpangkat lebih tinggi daripada pegawai yang dituduh S e o r a n g w a k i l Suruhanjaya Pasukan Polis (yang bukan dalam kalangan anggota pasukan polis)|


-----

_Suruhanjaya Bebas Aduan Salah Laku Polis_ 35

HURAIAN

Rang Undang-Undang Suruhanjaya Bebas Aduan Salah Laku Polis 2019
(“Akta yang dicadangkan”) bertujuan untuk mengadakan peruntukan bagi
Penubuhan Suruhanjaya Bebas Aduan Salah Laku Polis (“Suruhanjaya”).
Matlamat Akta yang dicadangkan ialah untuk mempertingkat integriti pasukan
polis, mengurangkan salah laku dalam kalangan anggota polis dan menggalakkan
keyakinan orang ramai terhadap pasukan polis.

Bahagian I

2. Bahagian I Akta yang dicadangkan memperkatakan perkara permulaan.

_Fasal 1 mengandungi tajuk ringkas dan permulaan kuat kuasa Akta yang_

dicadangkan.

_Fasal 2 pula mengandungi tafsiran bagi takrif dan ungkapan tertentu yang_

digunakan dalam Akta yang dicadangkan.

Bahagian II

3. Bahagian II Akta yang dicadangkan ini memperkatakan penubuhan, fungsi
dan kuasa Suruhanjaya.

_Fasal 3_ bertujuan untuk mengadakan peruntukan bagi penubuhan

Suruhanjaya.

_Fasal 4 dan_ _5 pula memperkatakan fungsi dan kuasa Suruhanjaya._

_Fasal 6 bertujuan untuk mengadakan peruntukan bagi anggota Suruhanjaya._

_Fasal 7 mengandungi peruntukan tentang tempoh jawatan anggota Suruhanjaya._

_Fasal 8 memperuntukkan pembayaran saraan dan elaun kepada anggota_

Suruhanjaya.

_Fasal 9 menyatakan hal keadaan yang baginya jawatan anggota Suruhanjaya_

menjadi kosong.

_Fasal 10 mengandungi peruntukan tentang mesyuarat Suruhanjaya._

_Fasal 11 menyatakan hal keadaan yang baginya Timbalan Pengerusi atau_

anggota Suruhanjaya lain boleh menjalankan fungsi Pengerusi.

_Fasal 12 memperuntukkan bahawa anggota Suruhanjaya mestilah menzahirkan_

kepentingannya mengenai apa-apa perkara yang dibincangkan oleh Suruhanjaya
atau dalam apa-apa prosiding di hadapan Suruhanjaya.

_Fasal 13 menyatakan bahawa fungsi dan kuasa Suruhanjaya boleh dijalankan_

oleh seorang anggota Suruhanjaya, mana-mana jawatankuasa atau mana-mana
anggota pasukan polis.


-----

36 _Rang Undang-Undang_

Bahagian III

4. Bahagian III Akta yang dicadangkan memperkatakan pentadbiran
Suruhanjaya.

_Fasal 14 bertujuan memberi kuasa kepada Suruhanjaya untuk melantik_

seorang Setiausaha yang akan menjadi ketua pegawai eksekutif.

_Fasal 15 menyatakan hal keadaan yang baginya Suruhanjaya boleh melantik_

mana-mana pegawai Suruhanjaya untuk menjalankan fungsi Setiausaha buat
sementara waktu.

_Fasal 16 bertujuan untuk memberi kuasa kepada Suruhanjaya untuk melantik_

mana-mana orang untuk menjadi pegawai Suruhanjaya.

_Fasal 17 bertujuan untuk memberi kuasa kepada Suruhanjaya untuk mengambil_

khidmat perunding untuk membantu Suruhanjaya dalam melaksanakan fungsi
dan kuasanya.

_Fasal 18 bertujuan untuk membenarkan Suruhanjaya menubuhkan jawatankuasa_

untuk membantu Suruhanjaya.

_Fasal 19 mengadakan peruntukan tentang pengeluaran kad kuasa kepada_

anggota Suruhanjaya dan pegawai Suruhanjaya.

_Fasal 20 bertujuan untuk membenarkan Suruhanjaya membuat perkiraan_

dengan jabatan kerajaan atau pihak berkuasa tempatan atau badan berkanun
yang lain untuk mengguna kakitangan atau kemudahan mereka dan membuat
perkiraan dengan pasukan polis bagi mendapatkan bantuan anggota pasukan
polis untuk bekerjasama atau membantu Suruhanjaya melaksanakan fungsinya.

_Fasal 21 bertujuan untuk membenarkan Suruhanjaya untuk bekerjasama_

dengan mana-mana agensi penyiasatan dan penguatkuasaan undang-undang,
institusi pendidikan dan orang lain untuk melaksanakan fungsinya.

Bahagian IV

5. Bahagian IV Akta yang dicadangkan mengandungi peruntukan yang
berhubungan dengan pengurusan aduan oleh Suruhanjaya.

_Fasal 22_ memperuntukkan bahawa Suruhanjaya boleh menerima aduan,

atau menguruskan aduan yang dirujuk kepadanya berkenaan salah laku.

Subfasal 22(2) bertujuan untuk memperuntukkan bahawa salah laku tidak
termasuk perbuatan yang dikawal selia di bawah seksyen 96 dan 97
Akta Polis 1967.

_Fasal 23_ memperuntukkan penubuhan Jawatankuasa Aduan.

_Fasal 24_ menyatakan cara untuk membuat aduan terhadap mana-mana

anggota pasukan polis.

_Fasal 25 bertujuan untuk mengadakan klasifikasi aduan._


-----

_Suruhanjaya Bebas Aduan Salah Laku Polis_ 37

Bahagian V

6. Bahagian V Akta yang dicadangkan mengandungi peruntukan yang
berhubungan dengan kuasa siasatan oleh Suruhanjaya dan pegawai Suruhanjaya.

_Fasal 26_ memperkatakan kuasa pegawai Suruhanjaya untuk mengeluarkan

notis bertulis untuk mengarahkan mana-mana orang untuk hadir di hadapan
pegawai itu untuk diperiksa secara lisan, atau untuk mengarahkan mana-mana
orang untuk memberikan suatu pernyataan bersumpah bagi maksud siasatan
pegawai itu.

_Fasal 27 memperkatakan kuasa Suruhanjaya untuk mendapatkan dokumen_

atau benda lain daripada seseorang.

_Fasal 28 menghendaki pegawai Suruhanjaya untuk menyerahkan dapatannya_

kepada Jawatankuasa Aduan. Jawatankuasa Aduan kemudian akan menentukan
mana-mana yang berikut:

_(a) merujuk apa-apa dapatan salah laku kepada Lembaga Tatatertib;_

_(b) merekod dapatan jika dapatan tidak mengesahkan perbuatan salah_

laku;

_(c)_ untuk merujuk apa-apa aduan salah laku yang diterima olehnya kepada

Suruhanjaya Pencegahan Rasuah Malaysia jika kesalahan adalah
di bawah Bahagian IV Akta Suruhanjaya Pencegahan Rasuah
Malaysia 2009;

_(d)_ untuk merujuk kepada pihak berkuasa yang berkenaan apa-apa

dapatan salah laku yang bersifat jenayah yang diterima atau dirujuk
kepadanya.

Jawatankuasa Aduan hendaklah memaklumkan pengadu mana-mana tindakan

di atas yang diambil.

_Fasal 29 memperkatakan penubuhan Pasukan Petugas bagi maksud siasatan_

salah laku anggota pasukan polis.

_Fasal 30 bertujuan untuk membolehkan Suruhanjaya memulakan penyiasatan_

salah laku atas inisiatifnya sendiri.

Bahagian VI

7. Bahagian VI memperkatakan tatacara penjalanan prosiding untuk menangani
salah laku.

_Fasal 31 memperuntukkan bahawa Suruhanjaya hendaklah mempunyai_

kuasa kawalan tatatertib ke atas semua anggota pasukan polis. _Fasal_ yang
dicadangkan juga bertujuan untuk menubuhkan Lembaga Tatatertib. Jika aduan
salah laku adalah terhadap Ketua Polis Negara, Ketua Setiausaha Negara
hendaklah menubuhkan Lembaga Tatatertib Khas.


-----

38 _Rang Undang-Undang_

_Fasal 32 memperuntukkan bahawa Lembaga Tatatertib hendaklah, selepas_

mempertimbangkan dapatan di bawah fasal 28 dan selepas penyelesaian siasatan
di bawah _fasal 30, memulakan prosiding untuk menangani salah laku._

_Fasal 33 menyatakan hukuman yang boleh dikenakan oleh Lembaga Tatatertib._

Bahagian VII

8. Bahagian VII mengandungi peruntukan berkaitan dengan kesalahan.

_Fasal 34 menjadikannya suatu kesalahan bagi orang yang mengugut, mengeji_

atau mencederakan, mana-mana orang yang memberikan keterangan di hadapan
Suruhanjaya.

_Fasal 35 memperkatakan perlakuan penghinaan terhadap anggota Suruhanjaya._

Bahagian VIII

9. Bahagian VIII mengandungi peruntukan pelbagai.

_Fasal 36 bertujuan untuk memberikan kuasa kepada Suruhanjaya untuk_

mengenakan surcaj ke atas mana-mana pegawai mengikut Akta Tatacara
Kewangan 1957.

_Fasal 37_ memperuntukkan perkongsian apa-apa maklumat statistik antara

Suruhanjaya dengan pasukan polis, mana-mana pihak berkuasa berkaitan
berhubung dengan fungsi dan kuasa Suruhanjaya.

_Fasal 38 memperuntukkan perlindungan bagi Suruhanjaya, anggota Suruhanjaya_

dan pegawai Suruhanjaya termasuk mana-mana orang yang bertindak di bawah
arahan Suruhanjaya, atau seorang peguam bela dan peguam cara daripada
sebarang tindakan, liabiliti, dakwaan atau tuntutan. Ia juga memperuntukkan
tiada keterangan, dokumen atau dapatan Suruhanjaya boleh diterima dalam
mana-mana tindakan sivil atau jenayah terhadap mana-mana orang yang
memberikan keterangan itu.

_Fasal 39 memperkatakan peruntukan kewangan Suruhanjaya._

_Fasal 40 bertujuan untuk memperuntukkan bahawa Akta Badan Berkanun_

(Akaun dan Laporan Tahunan) 1980 hendaklah terpakai bagi Suruhanjaya.

_Fasal 41 bertujuan untuk memperuntukkan bahawa Suruhanjaya dikehendaki_

mengemukakan dan membentangkan laporan tahunan di Parlimen.

_Fasal 42 memperuntukkan bahawa Akta Perlindungan Pihak Berkuasa_

Awam 1948 hendaklah terpakai bagi Suruhanjaya dan pegawainya.


-----

_Suruhanjaya Bebas Aduan Salah Laku Polis_ 39

_Fasal 43 memperuntukkan bahawa tiap-tiap anggota Suruhanjaya dan_

pegawai Suruhanjaya hendaklah disifatkan sebagai pekhidmat awam mengikut
pengertian Kanun Keseksaan semasa menjalankan tugasnya.

_Fasal 44 melarang penzahiran maklumat yang berhubungan dangan hal_

ehwal Suruhanjaya.

_Fasal 45 bertujuan untuk mengadakan peruntukan bagi pemulaan dan_

penjalanan pendakwaan.

_Fasal 46 memperuntukkan perlindungan kepada orang yang membantu_

Suruhanjaya.

_Fasal 47_ mengenakan kewajipan ke atas pasukan polis untuk merujuk

kepada Suruhanjaya apa-apa kejadian atau insiden yang menyebabkan cedera
parah atau kematian seseorang yang pada masa itu berada dalam tahanan atau
jagaan pasukan polis.

_Fasal 48 bertujuan untuk memperuntukkan tanggungjawab pasukan polis untuk_

bekerjasama dengan dan membantu Suruhanjaya, termasuk untuk memberikan
apa-apa maklumat yang dikehendaki oleh Suruhanjaya.

_Fasal 49 bertujuan untuk memberi kuasa kepada Perdana Menteri untuk_

meminda Jadual.

_Fasal 50 bertujuan untuk memberi kuasa kepada Perdana Menteri untuk_

membuat peraturan-peraturan.

Bahagian IX

10. Bahagian IX mengandungi peruntukan pemansuhan, kecualian dan

peralihan berbangkit daripada pembubaran Suruhanjaya Integriti Agensi
Penguatkuasaan.

_IMPLIKASI KEWANGAN_

Rang Undang-Undang ini akan melibatkan perbelanjaan tambahan yang
amaunnya belum dapat ditentukan kepada Kerajaan.

[PN(U2)3185]


-----

