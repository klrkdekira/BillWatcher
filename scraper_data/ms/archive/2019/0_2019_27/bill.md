---
Year: 2019
Bill: D.R.28/2019 - RUU Pusat Pencegahan Jenayah Kewangan Nasional 2019 (Lulus)
Title: D.R.28/2019 - RUU Pusat Pencegahan Jenayah Kewangan Nasional 2019 (Lulus)
Download URL: https://www.parlimen.gov.my/files/billindex/pdf/2019/D.R%2028_2019%20-bm.pdf
URL: https://www.parlimen.gov.my/files/billindex/pdf/2019/D.R%2028_2019%20-bm.pdf
---
---
Reading:
D.R.28/2019
Bacaan Pertama Pada:08/10/2019
Bacaan Kedua Pada:10/10/2019
Dibentang Oleh:YB Datuk Liew Vui Keong - Menteri di JPM
Diluluskan Pada:10/10/2019
Dibentang Oleh:YB Datuk Liew Vui Keong - Menteri di JPM
---

_Pusat Pencegahan Jenayah Kewangan Nasional_

**D.R. 28/2019**

RANG UNDANG-UNDANG

PUSAT PENCEGAHAN JENAYAH KEWANGAN

NASIONAL 2019

SUSUNAN FASAL

Bahagian I

PERMULAAN

_Fasal_

1. Tajuk ringkas dan permulaan kuat kuasa

2. Tafsiran

Bahagian II

PUSAT PENCEGAHAN JENAYAH KEWANGAN NASIONAL

3. Penubuhan Pusat Pencegahan Jenayah Kewangan Nasional

4. Fungsi Pusat Pencegahan Jenayah Kewangan Nasional

Bahagian III

LEMBAGA PENASIHAT

5. Lembaga Penasihat

6. Pembatalan dan peletakan jawatan anggota Lembaga Penasihat

7. Pengosongan jawatan

8. Penzahiran kepentingan

9. Fungsi Lembaga Penasihat

Bahagian IV

JAWATANKUASA EKSEKUTIF

10. Jawatankuasa Eksekutif

11. Fungsi Jawatankuasa Eksekutif


-----

_Rang Undang-Undang_

Bahagian V

PELANTIKAN KETUA PENGARAH, TIMBALAN KETUA PENGARAH DAN PEGAWAI

LAIN PUSAT PENCEGAHAN JENAYAH KEWANGAN NASIONAL

_Fasal_

12. Pelantikan Ketua Pengarah dan Timbalan Ketua Pengarah

13. Pelantikan pegawai lain Pusat Pencegahan Jenayah Kewangan Nasional

Bahagian VI

OPERASI BERSEPADU DAN SISTEM DATA BERPUSAT

14. Operasi bersepadu

15. Sistem data berpusat

16. Kuasa untuk mengumpul maklumat

Bahagian VII

AM

17. Pendakwaan

18. Kewajipan kerahsiaan

19. Perlindungan daripada guaman dan prosiding undang-undang

20. Kuasa untuk mengeluarkan garis panduan

21. Kuasa untuk meminda Jadual

22. Penyampaian notis

23. Pekhidmat awam

24. Akta Perlindungan Pihak Berkuasa Awam 1948

25. Perkara yang dilakukan pada menjangkakan Akta ini diperbuat

Jadual


-----

_Pusat Pencegahan Jenayah Kewangan Nasional_ 3

RANG UNDANG-UNDANG

_b e r n a m a_

Suatu Akta untuk mengadakan peruntukan bagi penubuhan
Pusat Pencegahan Jenayah Kewangan Nasional, penyelarasan
operasi bersepadu yang berhubungan dengan jenayah kewangan
dalam kalangan Entiti Kerajaan dan agensi penguat kuasa dan
pengurusan sistem data berpusat, dan bagi perkara-perkara yang
berkaitan dengannya.

[ ]

**DIPERBUAT oleh Parlimen Malaysia seperti yang berikut:**

Bahagian I

PERMULAAN

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Pusat Pencegahan
Jenayah Kewangan Nasional 2019.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta, dan Menteri_
boleh menetapkan tarikh yang berlainan bagi permulaan kuat
kuasa peruntukan yang berlainan Akta ini.


-----

4 _Rang Undang-Undang_

**Tafsiran**

**2.** Dalam Akta ini, melainkan jika konteksnya menghendaki
makna yang lain—

“agensi penguat kuasa” termasuklah mana-mana jabatan bagi
mana-mana kementerian, badan atau agensi yang pada masa ini
diberi kuasa penguatkuasaan di bawah mana-mana undang-undang
bertulis yang berhubungan dengan jenayah kewangan;

“dokumen” mempunyai erti yang sama yang diberikan kepadanya
di bawah Akta Keterangan 1950 [Akta 56];

“Entiti Kerajaan” termasuklah mana-mana kementerian, jabatan,
pejabat, agensi, pihak berkuasa, suruhanjaya, jawatankuasa,
lembaga, majlis atau badan lain, diperbadankan atau tidak
diperbadankan, bagi Kerajaan Persekutuan, sama ada ditubuhkan
di bawah undang-undang bertulis atau sebaliknya;

“Jawatankuasa Eksekutif” ertinya Jawatankuasa Eksekutif
yang ditubuhkan di bawah subseksyen 10(1);

“jenayah kewangan” ertinya kesalahan yang disenaraikan dalam
Jadual;

“Ketua Pengarah” dan “Timbalan Ketua Pengarah”
ertinya Ketua Pengarah dan Timbalan Ketua Pengarah
Pusat Pencegahan Jenayah Kewangan Nasional yang dilantik
di bawah subseksyen 12(1) dan (2) masing-masing;

“Lembaga Penasihat” ertinya Lembaga Penasihat yang ditubuhkan
di bawah subseksyen 5(1).

Bahagian II

PUSAT PENCEGAHAN JENAYAH KEWANGAN NASIONAL

**Penubuhan Pusat Pencegahan Jenayah Kewangan Nasional**

**3.** Suatu pusat bernama “Pusat Pencegahan Jenayah Kewangan
Nasional” ditubuhkan.


-----

_Pusat Pencegahan Jenayah Kewangan Nasional_ 5

**Fungsi Pusat Pencegahan Jenayah Kewangan Nasional**

**4.** Pusat Pencegahan Jenayah Kewangan Nasional hendaklah
mempunyai fungsi yang berikut:

_(a)_ untuk menyelaras dan bekerjasama dalam operasi

bersepadu dengan agensi penguat kuasa dalam perkara
yang berhubungan dengan jenayah kewangan dan untuk
menasihati agensi penguat kuasa dalam perkara yang
berkaitan;

_(b)_ untuk menubuhkan, mentadbir dan menyenggara suatu

sistem data berpusat yang berhubungan dengan jenayah
kewangan bagi menyediakan sokongan untuk operasi
bersepadu dan untuk menghantar maklumat dalam sistem
data berpusat kepada Entiti Kerajaan atau agensi penguat
kuasa lain; dan

_(c)_ untuk melaksanakan aktiviti yang berhubungan dengan

pencegahan jenayah kewangan.

Bahagian III

LEMBAGA PENASIHAT

**Lembaga Penasihat**

**5.** (1) Suatu Lembaga Penasihat ditubuhkan bagi maksud Akta
ini.

(2) Lembaga Penasihat hendaklah terdiri daripada anggota yang
berikut:

_(a)_ seorang Pengerusi;

_(b)_ Ketua Pengarah; dan

_(c)_ tidak lebih daripada lima orang anggota sebagaimana

yang dilantik oleh Yang di-Pertuan Agong, atas nasihat
Perdana Menteri.


-----

6 _Rang Undang-Undang_

(3) Yang di-Pertuan Agong hendaklah, atas nasihat Perdana
Menteri, melantik Pengerusi Lembaga Penasihat atas apa-apa
terma dan syarat sebagaimana yang dinyatakan dalam surat cara
pelantikannya.

(4) Pengerusi Lembaga Penasihat hendaklah memegang jawatan
selama tempoh tidak melebihi tiga tahun yang selepas itu dia adalah
layak untuk dilantik semula apabila habis tempoh jawatannya.

(5) Anggota Lembaga Penasihat lain yang dilantik di bawah
perenggan (2)(c) hendaklah memegang jawatan selama tempoh
tidak melebihi tiga tahun yang selepas itu mereka adalah layak
untuk dilantik semula apabila habis tempoh jawatan mereka.

(6) Dalam menasihati Yang di-Pertuan Agong mengenai
pelantikan Pengerusi Lembaga Penasihat dan anggota lain
di bawah perenggan (2)(c), Perdana Menteri hendaklah mengambil
kira—

_(a)_ kejujuran dan kedudukan orang itu;

_(b)_ kelayakan akademik, pengetahuan, kemahiran dan pengalaman

orang itu dalam perkara perbankan, ekonomi, kewangan,
pengurusan aset, percukaian, pendakwaan, penyiasatan,
undang-undang atau perkara lain sebagaimana yang
difikirkan patut oleh Perdana Menteri; dan

_(c)_ kemungkinan terdapat apa-apa percanggahan antara

kepentingan Pusat Pencegahan Jenayah Kewangan Nasional
dengan apa-apa kepentingan yang dimiliki atau diwakili
oleh orang itu.

(7) Lembaga Penasihat hendaklah menentukan tatacara
mesyuaratnya sendiri.

**Pembatalan dan peletakan jawatan anggota Lembaga Penasihat**

**6.** (1) Pelantikan Pengerusi Lembaga Penasihat dan anggota lain
yang dilantik di bawah perenggan 5(2)(c) boleh, pada bila-bila
masa, dibatalkan oleh Yang di-Pertuan Agong atas nasihat Perdana
Menteri.


-----

_Pusat Pencegahan Jenayah Kewangan Nasional_ 7

(2) Pengerusi Lembaga Penasihat dan anggota lain yang
dilantik di bawah perenggan 5(2)(c) boleh, pada bila-bila masa,
meletakkan jawatan dengan memberikan suatu notis bertulis yang
ditujukan kepada Yang di-Pertuan Agong.

**Pengosongan jawatan**

**7.** Jawatan seseorang anggota Lembaga Penasihat hendaklah
menjadi kosong jika—

_(a)_ dia telah disabitkan atas suatu kesalahan jenayah yang

melibatkan kecurangan atau apa-apa kesalahan jenayah
yang baginya dia telah dihukum dengan pemenjaraan;

_(b)_ dia menjadi bankrap;

_(c)_ dia terlibat dalam apa-apa aktiviti yang boleh mengganggu

kebebasannya dalam menunaikan kewajipannya; atau

_(d)_ dia menjadi tidak sempurna akal atau selainnya tidak

berupaya untuk menunaikan kewajipannya.

**Penzahiran kepentingan**

**8.** (1) Seseorang anggota Lembaga Penasihat yang mempunyai
atau memperoleh suatu kepentingan secara langsung atau tidak
langsung dengan sendirinya, menerusi anggota keluarganya atau
menerusi sekutunya berhubung dengan apa-apa perkara yang sedang
dibincangkan oleh Lembaga Penasihat, hendaklah menzahirkan
kepada Lembaga Penasihat, hakikat kepentingannya dan jenis
kepentingan itu.

(2) Suatu penzahiran di bawah subseksyen (1) hendaklah
direkodkan dalam minit mesyuarat Lembaga Penasihat, yang
dalamnya perkara itu dibincangkan dan, selepas penzahiran itu,
anggota itu—

_(a)_ tidak boleh hadir atau mengambil bahagian dalam

apa-apa perbincangan atau keputusan Lembaga Penasihat,
mengenai perkara itu; dan


-----

8 _Rang Undang-Undang_

_(b)_ tidak boleh diambil kira bagi maksud membentuk kuorum

Lembaga Penasihat, semasa perkara itu sedang dibincangkan
atau diputuskan.

(3) Seseorang anggota Lembaga Penasihat yang gagal
menzahirkan kepentingannya sebagaimana yang diperuntukkan
di bawah subseksyen (1) melakukan suatu kesalahan dan boleh,
apabila disabitkan, didenda tidak melebihi lima ratus ribu ringgit
atau dipenjarakan selama tempoh tidak melebihi lima tahun atau
kedua-duanya.

(4) Tiada tindakan atau keputusan Lembaga Penasihat boleh
menjadi tidak sah atas alasan pelanggaran oleh seorang anggota
di bawah subseksyen (3).

**Fungsi Lembaga Penasihat**

**9.** Lembaga Penasihat hendaklah mempunyai fungsi yang berikut:

_(a)_ untuk menasihati Perdana Menteri mengenai apa-apa aspek

yang berhubungan dengan jenayah kewangan;

_(b)_ untuk menasihati Pusat Pencegahan Jenayah Kewangan

Nasional mengenai hala tuju dan perancangan strategiknya;

_(c)_ untuk menimbang teliti dan membuat keputusan atas

syor yang dibuat oleh Jawatankuasa Eksekutif mengenai
apa-apa perkara yang berhubungan dengan jenayah
kewangan; dan

_(d)_ untuk memudah cara kerjasama antara Pusat Pencegahan

Jenayah Kewangan Nasional, Entiti Kerajaan dan agensi
penguat kuasa bagi pencegahan jenayah kewangan.

Bahagian IV

JAWATANKUASA EKSEKUTIF

**Jawatankuasa Eksekutif**

**10.** (1) Suatu jawatankuasa yang dikenali sebagai Jawatankuasa
Eksekutif ditubuhkan bagi maksud Akta ini.


-----

_Pusat Pencegahan Jenayah Kewangan Nasional_ 9

(2) Jawatankuasa Eksekutif hendaklah terdiri daripada anggota
yang berikut:

_(a)_ Ketua Pengarah sebagai Pengerusi;

_(b)_ Timbalan Ketua Pengarah sebagai Timbalan Pengerusi;

_(c)_ Pendakwa Raya atau wakilnya; dan

_(d)_ mana-mana pengarah siasatan atau pengarah siasatan

pengubahan wang haram daripada agensi penguat kuasa,
atau pegawai lain yang sama kedudukan bagi mana-mana
Entiti Kerajaan yang lain sebagaimana yang dilantik
oleh Ketua Pengarah.

(3) Pelantikan yang dibuat di bawah perenggan (2)(d) oleh
Ketua Pengarah hendaklah atas apa-apa terma dan syarat
sebagaimana yang dinyatakan dalam surat cara pelantikan.

(4) Jawatankuasa Eksekutif hendaklah menentukan tatacara
mesyuaratnya sendiri.

(5) Jawatankuasa Eksekutif boleh menjemput mana-mana
orang untuk menghadiri mesyuaratnya untuk menasihati
Jawatankuasa Eksekutif mengenai apa-apa perkara.

**Fungsi Jawatankuasa Eksekutif**

**11.** Jawatankuasa Eksekutif hendaklah mempunyai fungsi yang
berikut:

_(a)_ untuk menentukan hala tuju Pusat Pencegahan Jenayah

Kewangan Nasional dalam mencegah jenayah kewangan;

_(b)_ untuk meluluskan dan memantau mana-mana operasi

bersepadu;

_(c)_ untuk membuat syor kepada Lembaga Penasihat mengenai

perkara yang berhubungan dengan pencegahan jenayah
kewangan;


-----

10 _Rang Undang-Undang_

_(d)_ untuk menentukan polisi operasi yang berhubungan

dengan operasi bersepadu dan sistem data berpusat dan
untuk memberi perundingan mengenai garis panduan
bagi Pusat Pencegahan Jenayah Kewangan Nasional;

_(e)_ untuk membangunkan hala tuju strategik dan perancangan

Pusat Pencegahan Jenayah Kewangan Nasional;

_(f)_ untuk memastikan pelaksanaan nasihat oleh Lembaga

Penasihat; dan

_(g)_ untuk melaksanakan apa-apa fungsi lain yang perlu atau

suai manfaat untuk melaksanakan sepenuhnya atau bagi
menjalankan peruntukan Akta ini.

Bahagian V

PELANTIKAN KETUA PENGARAH, TIMBALAN KETUA

PENGARAH DAN PEGAWAI LAIN PUSAT PENCEGAHAN

JENAYAH KEWANGAN NASIONAL

**Pelantikan Ketua Pengarah dan Timbalan Ketua Pengarah**

**12.** (1) Yang di-Pertuan Agong hendaklah, atas nasihat Perdana
Menteri, melantik seorang Ketua Pengarah Pusat Pencegahan
Jenayah Kewangan Nasional, yang hendaklah mengetuai Pusat
Pencegahan Jenayah Kewangan Nasional, atas apa-apa terma dan
syarat sebagaimana yang dinyatakan dalam surat cara pelantikan.

(2) Perdana Menteri hendaklah melantik seorang Timbalan
Ketua Pengarah Pusat Pencegahan Jenayah Kewangan Nasional
atas apa-apa terma dan syarat sebagaimana yang dinyatakan dalam
surat cara pelantikan.

(3) Ketua Pengarah dan Timbalan Ketua Pengarah yang dilantik
di bawah subseksyen (1) dan (2), masing-masing, hendaklah
memegang jawatan selama tempoh yang tidak melebihi tiga tahun
dan adalah layak untuk dilantik semula bagi suatu tempoh tidak
melebihi tiga tahun—

_(a)_ dalam hal pelantikan sebagai Ketua Pengarah, sebagaimana

yang Yang di-Pertuan Agong, atas nasihat Perdana
Menteri, fikirkan wajar; atau


-----

_Pusat Pencegahan Jenayah Kewangan Nasional_ 11

_(b)_ dalam hal pelantikan sebagai Timbalan Ketua Pengarah,

sebagaimana yang Perdana Menteri fikirkan wajar.

(4) Walau apa pun subseksyen (3), jika Ketua Pengarah atau
Timbalan Ketua Pengarah dilantik daripada kalangan anggota
perkhidmatan awam, tempoh pelantikan Ketua Pengarah atau
Timbalan Ketua Pengarah tidak boleh melewati tarikh persaraan
wajibnya daripada perkhidmatan awam, tetapi jika dia mencapai
umur persaraan wajib itu dia boleh dilantik semula—

_(a)_ dalam hal pelantikan sebagai Ketua Pengarah, oleh

Yang di-Pertuan Agong, atas nasihat Perdana Menteri;
atau

_(b)_ dalam hal pelantikan sebagai Timbalan Ketua Pengarah,

oleh Perdana Menteri,

secara kontrak selama apa-apa tempoh dan atas apa-apa terma dan
syarat sebagaimana yang dinyatakan dalam surat cara pelantikannya.

(5) Bagi maksud subseksyen (4), tempoh bagi pelantikan
semula Ketua Pengarah atau Timbalan Ketua Pengarah secara
kontrak tidak boleh melebihi tempoh yang dia dilantik di bawah
subseksyen (3).

(6) Ketua Pengarah hendaklah bertanggungjawab bagi hala tuju,
arahan dan kawalan mengenai semua perkara yang berhubungan
dengan Pusat Pencegahan Jenayah Kewangan Nasional.

(7) Ketua Pengarah boleh, bagi melaksanakan sepenuhnya
mana-mana peruntukan Akta ini mengeluarkan apa-apa arahan,
perintah atau keputusan sebagaimana yang difikirkan perlu atau
suai manfaat tertakluk kepada peruntukan Akta ini.

**Pelantikan pegawai Pusat Pencegahan Jenayah Kewangan**
**Nasional yang lain**

**13.** (1) Maka hendaklah dilantik apa-apa bilangan pegawai
Pusat Pencegahan Jenayah Kewangan Nasional sebagaimana yang
perlu bagi maksud menjalankan peruntukan Akta ini.


-----

12 _Rang Undang-Undang_

(2) Seorang pegawai yang dilantik di bawah subseksyen (1)
hendaklah tertakluk kepada arahan, kawalan dan pengawasan
Ketua Pengarah, dan hendaklah menjalankan kuasanya, melaksanakan
fungsinya dan menunaikan kewajipannya dengan mematuhi apa-apa
arahan atau kawalan sebagaimana yang dinyatakan secara lisan
atau secara bertulis oleh Ketua Pengarah.

Bahagian VI

OPERASI BERSEPADU DAN SISTEM DATA BERPUSAT

**Operasi bersepadu**

**14.** (1) Pusat Pencegahan Jenayah Kewangan Nasional boleh,
tertakluk kepada kelulusan Jawatankuasa Eksekutif, mengadakan
suatu operasi bersepadu yang berhubungan dengan jenayah
kewangan dan apabila siasatan itu melibatkan penguatkuasaan
tidak kurang daripada dua agensi penguat kuasa.

(2) Bagi maksud subseksyen (1), Pusat Pencegahan Jenayah
Kewangan Nasional hendaklah mempunyai kuasa untuk menyelaras
dan bekerjasama dengan agensi penguat kuasa mengenai perkara
yang berhubungan dengan operasi bersepadu.

**Sistem data berpusat**

**15.** (1) Pusat Pencegahan Jenayah Kewangan Nasional hendaklah
menubuhkan, mentadbir, menyenggara dan menguruskan suatu
sistem data berpusat yang mengandungi maklumat yang diterima
atau dikumpul oleh Pusat Pencegahan Jenayah Kewangan Nasional
yang berhubungan dengan jenayah kewangan.

(2) Maklumat dan data yang dianalisis dalam sistem data
berpusat boleh digunakan bagi merancang dan menyelaras operasi
bersepadu dan bagi mencegah jenayah kewangan.

(3) Bagi maksud sistem data berpusat, Pusat Pencegahan Jenayah
Kewangan Nasional boleh—

_(a)_ meminta atas inisiatifnya sendiri atau menerima apa-apa

maklumat dan laporan yang berkenaan daripada mana-mana
orang, Entiti Kerajaan atau agensi penguat kuasa bagi
maksud apa-apa operasi bersepadu atau pencegahan
jenayah kewangan;


-----

_Pusat Pencegahan Jenayah Kewangan Nasional_ 13

_(b)_ tertakluk kepada subseksyen (4) dan (5), menghantar

apa-apa maklumat dalam sistem data berpusat, atau
menghantar mana-mana data yang dianalisis dalam sistem
data berpusat, kepada mana-mana Entiti Kerajaan atau
agensi penguat kuasa; dan

_(c)_ membangunkan polisi dan garis panduan operasi yang

berhubungan dengan sistem data berpusat.

(4) Mana-mana Entiti Kerajaan atau agensi penguat kuasa boleh,
setakat yang dibenarkan di bawah undang-undang bertulis yang
terpakai, memberi maklumat kepada Pusat Pencegahan Jenayah
Kewangan Nasional yang Pusat Pencegahan Jenayah Kewangan
Nasional fikirkan patut bagi maksud apa-apa operasi bersepadu
atau bagi pencegahan jenayah kewangan.

(5) Apa-apa maklumat yang diterima oleh Pusat Pencegahan
Jenayah Kewangan Nasional di bawah subseksyen (4) boleh
dihantar kepada mana-mana Entiti Kerajaan atau agensi penguat
kuasa yang lain tertakluk kepada takat yang dibenarkan di bawah
undang-undang bertulis yang terpakai yang mengawal penzahiran
maklumat itu.

**Kuasa untuk mengumpul maklumat**

**16.** (1) Pusat Pencegahan Jenayah Kewangan Nasional boleh,
melalui suatu notis bertulis, mengarahkan mana-mana orang, yang
mempunyai apa-apa dokumen yang berkaitan, atau yang boleh
memberikan apa-apa maklumat yang berhubungan dengan jenayah
kewangan yang Pusat Pencegahan Jenayah Kewangan Nasional
mempunyai alasan yang munasabah untuk mempercayai bahawa
maklumat itu adalah berkaitan, dengan pelaksanaan fungsinya
di bawah Akta ini untuk—

_(a)_ memberi dan mengemukakan kepada Pusat Pencegahan

Jenayah Kewangan Nasional, dalam tempoh dan mengikut
cara yang dinyatakan dalam notis bertulis itu, apa-apa
maklumat atau dokumen itu;


-----

14 _Rang Undang-Undang_

_(b)_ membuat salinan apa-apa dokumen itu dan mengemukakan

salinan itu kepada Pusat Pencegahan Jenayah Kewangan
Nasional dalam tempoh dan mengikut cara yang dinyatakan
dalam notis bertulis itu; atau

_(c)_ hadir di hadapan seorang pegawai Pusat Pencegahan

Jenayah Kewangan Nasional pada masa dan di tempat
yang dinyatakan dalam notis bertulis itu untuk memberikan
apa-apa maklumat.

(2) Mana-mana orang yang menerima suatu notis bertulis
di bawah subseksyen (1), hendaklah—

_(a)_ memberikan apa-apa maklumat atau dokumen tersebut

sebagaimana yang dinyatakan dalam notis bertulis itu;

_(b)_ memastikan bahawa maklumat atau dokumen yang

diberikan itu adalah benar, tepat dan lengkap; dan

_(c)_ memberikan suatu representasi bagi maksud itu, termasuk

suatu representasi bahawa dia tidak tahu tentang apa-apa
maklumat atau dokumen lain yang mungkin menjadikan
maklumat atau dokumen yang diberikan itu tidak benar
atau mengelirukan.

(3) Orang yang disebut dalam subseksyen (1) boleh, setakat
yang dibenarkan di bawah undang-undang bertulis yang terpakai,
memberikan kepada Pusat Pencegahan Jenayah Kewangan Nasional
apa-apa maklumat yang difikirkan patut oleh Pusat Pencegahan
Jenayah Kewangan Nasional fikirkan patut bagi maksud pelaksanaan
fungsinya di bawah Akta ini.

(4) Jika mana-mana orang yang menzahirkan apa-apa maklumat
atau mengemukakan apa-apa dokumen sebagai jawapan kepada
suatu notis bertulis di bawah seksyen ini, orang itu, ejennya
atau pekerjanya, atau mana-mana orang lain yang bertindak bagi
pihaknya atau di bawah arahannya, tidak boleh, semata-mata
oleh sebab penzahiran atau pemberian itu, didakwa bagi apa-apa
kesalahan di bawah mana-mana undang-undang, atau bagi apa-apa
prosiding atau tuntutan oleh mana-mana orang di bawah
mana-mana undang-undang atau di bawah apa-apa kontrak,
perjanjian atau perkiraan, atau selainnya.


-----

_Pusat Pencegahan Jenayah Kewangan Nasional_ 15

(5) Subseksyen (4) tidaklah menggalang, menghalang atau
melarang pemulaan apa-apa pendakwaan bagi apa-apa kesalahan
sebagaimana yang diperuntukkan oleh seksyen ini atau penzahiran
atau pengemukaan maklumat atau dokumen palsu berhubung
dengan suatu notis bertulis di bawah seksyen ini yang diberikan
kepada Pusat Pencegahan Jenayah Kewangan Nasional menurut
seksyen ini.

(6) Mana-mana orang yang melanggar subseksyen (2) melakukan
suatu kesalahan dan boleh, apabila disabitkan, didenda tidak
melebihi satu juta ringgit atau dipenjarakan selama tempoh tidak
melebihi lima tahun atau kedua-duanya.

Bahagian VII

AM

**Pendakwaan**

**17.** Tiada pendakwaan boleh dimulakan bagi apa-apa kesalahan
di bawah Akta ini kecuali oleh, atau dengan keizinan bertulis,
Pendakwa Raya.

**Obligasi kerahsiaan**

**18.** (1) Kecuali bagi maksud Akta ini atau bagi maksud apa-apa
prosiding sivil atau jenayah di bawah mana-mana undang-undang
bertulis atau jika selainnya dibenarkan oleh Ketua Pengarah—

_(a)_ tiada pegawai Pusat Pencegahan Jenayah Kewangan Nasional

atau anggota Lembaga Penasihat atau Jawatankuasa
Eksekutif, sama ada semasa atau selepas tempoh
jawatan atau pekerjaannya, boleh menzahirkan apa-apa
maklumat yang diperoleh olehnya semasa melaksanakan
kewajipannya; dan

_(b)_ tiada orang lain yang mempunyai, melalui apa-apa cara,

akses kepada apa-apa maklumat atau dokumen yang
berhubungan dengan hal ehwal Pusat Pencegahan Jenayah
Kewangan Nasional boleh menzahirkan maklumat atau
dokumen itu.


-----

16 _Rang Undang-Undang_

(2) Mana-mana orang yang melanggar subseksyen (1) melakukan
suatu kesalahan dan boleh, apabila disabitkan, dipenjarakan selama
tempoh tidak melebihi dua tahun atau didenda tidak melebihi
satu ratus ribu ringgit atau kedua-duanya.

**Perlindungan terhadap guaman dan prosiding undang-undang**

**19.** Tiada tindakan, guaman, pendakwaan atau apa-apa prosiding
lain boleh diambil atau dibawa, dimulakan atau dikekalkan dalam
mana-mana mahkamah terhadap Pusat Pencegahan Jenayah Kewangan
Nasional, Lembaga Penasihat, Jawatankuasa Eksekutif, mana-mana
pegawai Pusat Pencegahan Jenayah Kewangan Nasional, atau
mana-mana orang yang bertindak secara sah bagi mematuhi
apa-apa arahan, petunjuk atau perintah Ketua Pengarah atau pegawai
Pusat Pencegahan Jenayah Kewangan Nasional, berkenaan dengan
apa-apa perbuatan, kecuaian atau keingkaran yang dilakukan atau
ditinggalkan olehnya dengan suci hati, atas sifat yang sedemikian.

**Kuasa untuk mengeluarkan garis panduan**

**20.** Ketua Pengarah boleh, setelah berbincang dengan Jawatankuasa
Eksekutif, mengeluarkan garis panduan mengenai apa-apa perkara
yang berhubungan dengan fungsi Pusat Pencegahan Jenayah
Kewangan Nasional.

**Kuasa untuk meminda Jadual**

**21.** Menteri boleh, melalui perintah yang disiarkan dalam Warta,
meminda Jadual kepada Akta ini.

**Penyampaian notis**

**22.** (1) Tiap-tiap notis atau dokumen lain yang dikehendaki
oleh Akta ini untuk disampaikan kepada mana-mana orang boleh
disampaikan—

_(a)_ secara ke diri kepada orang itu;


-----

_Pusat Pencegahan Jenayah Kewangan Nasional_ 17

_(b)_ dengan menghantar notis atau dokumen lain itu kepada

orang itu melalui pos berdaftar; atau

_(c)_ melalui cara elektronik.

(2) Suatu notis atau dokumen lain yang dihantar melalui pos
berdaftar kepada seseorang hendaklah disifatkan telah disampaikan
kepada orang itu pada masa notis atau dokumen lain itu sepatutnya
telah diserahkan kepada orang itu dalam penjalanan biasa pos itu
jika notis atau dokumen lain itu telah dialamatkan—

_(a)_ dalam hal suatu syarikat, perkongsian liabiliti terhad,

firma, pertubuhan, persatuan atau kumpulan orang yang
lain—

(i) ke pejabat berdaftarnya;

(ii) ke alamatnya yang terakhir diketahui; atau

(iii) kepada mana-mana orang yang diberi kuasa olehnya

untuk menerima penyampaian proses; dan

_(b)_ dalam hal orang perseorangan, ke alamatnya yang terakhir

yang diketahui.

**Pekhidmat awam**

**23.** Tiap-tiap pegawai Pusat Pencegahan Jenayah Kewangan
Nasional, atau anggota Lembaga Penasihat atau Jawatankuasa
Eksekutif, atau pegawai mana-mana Entiti Kerajaan atau agensi
penguat kuasa, semasa menunaikan kewajipannya atau menjalankan
fungsinya di bawah Akta ini hendaklah disifatkan sebagai seorang
pekhidmat awam mengikut pengertian Kanun Keseksaan [Akta 574].

**Akta Perlindungan Pihak Berkuasa Awam 1948**

**24.** Akta Perlindungan Pihak Berkuasa Awam 1948 [Akta 198]
hendaklah terpakai bagi apa-apa tindakan, guaman, pendakwaan
atau prosiding terhadap Pusat Pencegahan Jenayah Kewangan
Nasional, Lembaga Penasihat, Jawatankuasa Eksekutif atau
mana-mana pegawai Pusat Pencegahan Jenayah Kewangan Nasional,
berkenaan dengan apa-apa perbuatan, kecuaian atau keingkaran
yang dibuat atau dilakukan olehnya dengan suci hati atau apa-apa
peninggalan olehnya dengan suci hati, atas sifat yang sedemikian.


-----

18 _Rang Undang-Undang_

**Perkara yang dilakukan pada menjangkakan Akta ini diperbuat**

**25.** Segala perkara yang dilakukan oleh mana-mana orang bagi
pihak Pusat Pencegahan Jenayah Kewangan Nasional sebagai
persediaan bagi dan pada pelaksanaan apa-apa peruntukan Akta
ini yang sewajarnya dan apa-apa perbelanjaan yang dilakukan
yang berkaitan dengannya, pada menjangkakan pembuatan Akta
ini, hendaklah disifatkan telah dibenarkan oleh Akta ini, dan
segala hak dan obligasi yang diperoleh atau ditanggung bagi pihak
Pusat Pencegahan Jenayah Kewangan Nasional daripada apa-apa
perkara yang dilakukan atau apa-apa perbelanjaan yang ditanggung
hendaklah apabila Akta ini mula berkuat kuasa disifatkan sebagai
hak dan obligasi Pusat Pencegahan Jenayah Kewangan Nasional.

Jadual

[Seksyen 2]

KESALAHAN YANG DISENARAIKAN SEBAGAI JENAYAH KEWANGAN

Kesalahan di bawah Jadual Kedua kepada Akta Pencegahan Pengubahan Wang
Haram, Pencegahan Pembiayaan Keganasan dan Hasil daripada Aktiviti
Haram 2001 [Akta 613].

HURAIAN

Akta Pusat Pencegahan Jenayah Kewangan Nasional 2019 yang dicadangkan
(“Akta yang dicadangkan”) bertujuan untuk memperuntukkan penubuhan
Pusat Pencegahan Jenayah Kewangan Nasional, penyelarasan operasi bersepadu
yang berhubungan dengan jenayah kewangan dalam kalangan Entiti Kerajaan
dan agensi penguat kuasa dan pengurusan sistem data berpusat, dan bagi
perkara yang berkaitan.

Bahagian I

2. Bahagian I Akta yang dicadangkan memperkatakan perkara permulaan.

3. Fasal 1 mengandungi tajuk ringkas dan kuasa Menteri untuk menetapkan
tarikh permulaan kuat kuasa Akta yang dicadangkan.

4. Fasal 2 mengandungi takrif perkataan dan ungkapan tertentu yang digunakan
dalam Akta yang dicadangkan.


-----

_Pusat Pencegahan Jenayah Kewangan Nasional_ 19

Bahagian II

5. Bahagian II Akta yang dicadangkan mengandungi peruntukan yang
berhubungan dengan penubuhan Pusat Pencegahan Jenayah Kewangan Nasional
dan fungsinya.

6. Fasal 3 bertujuan untuk mengadakan peruntukan bagi penubuhan Pusat
Pencegahan Jenayah Kewangan Nasional.

7. Fasal 4 bertujuan untuk mengadakan peruntukan bagi fungsi Pusat
Pencegahan Jenayah Kewangan Nasional.

Bahagian III

8. Bahagian III Akta yang dicadangkan mengandungi peruntukan yang
berhubungan dengan penubuhan Lembaga Penasihat dan fungsinya.

9. Fasal 5 bertujuan untuk mengadakan peruntukan bagi penubuhan Lembaga
Penasihat, keanggotaannya dan pertimbangan oleh Perdana Menteri sebelum
menasihati Yang di-Pertuan Agong mengenai pelantikan Pengerusi Lembaga
Penasihat dan tidak lebih daripada lima anggota lain yang dilantik di bawah
_subfasal 5(2)(c). Tempoh jawatan bagi Pengerusi Lembaga Penasihat dan_
anggota lain yang dilantik di bawah _subfasal 5(2)(c) hendaklah bagi tempoh_
tidak melebihi tiga tahun dan mereka layak untuk dilantik semula apabila
habis tempoh jawatan mereka. Fasal 5 juga bertujuan untuk memberi Lembaga
Penasihat kuasa untuk menentukan tatacara mesyuaratnya sendiri.

10. _Fasal_ _6_ bertujuan untuk mengadakan peruntukan yang berhubungan

dengan pembatalan dan peletakan jawatan Pengerusi Lembaga Penasihat dan
anggota lain Lembaga Penasihat yang lain. Di bawah fasal yang dicadangkan,
Pengerusi Lembaga Penasihat dan anggota lain Lembaga Penasihat boleh, pada
bila-bila masa, meletakkan jawatan dengan memberikan notis bertulis yang
ditujukan kepada Yang di-Pertuan Agong.

11. _Fasal 7 bertujuan untuk mengadakan peruntukan bagi pengosongan_

jawatan oleh Pengerusi Lembaga Penasihat dan anggota yang lain.

12. _Fasal 8_ mengandungi peruntukan yang menghendaki seorang anggota

Lembaga Penasihat untuk menzahirkan kepentingannya yang bercanggah dengan
apa-apa perkara yang dibincangkan oleh Lembaga Penasihat. _Fasal ini juga_
memperuntukkan bahawa mana-mana anggota Lembaga Penasihat yang gagal
untuk menzahirkan kepentingannya, melakukan suatu kesalahan.

13. _Fasal 9_ bertujuan untuk mengadakan peruntukan bagi fungsi Lembaga

Penasihat.

Bahagian IV

14. Bahagian IV Akta yang dicadangkan mengandungi peruntukan yang

berhubungan dengan penubuhan Jawatankuasa Eksekutif dan fungsinya.


-----

20 _Rang Undang-Undang_

15. _Fasal 10 bertujuan untuk mengadakan peruntukan bagi penubuhan_

Jawatankuasa Eksekutif dan keanggotaannya. _Fasal 10 juga bertujuan untuk_
memberi Jawatankuasa Eksekutif kuasa untuk menentukan tatacara mesyuaratnya
sendiri dan untuk memperuntukkan bahawa Jawatankuasa Eksekutif boleh
menjemput mana-mana orang untuk menghadiri mesyuaratnya.

16. _Fasal 11 bertujuan untuk mengadakan peruntukan bagi fungsi Jawatankuasa_

Eksekutif.

Bahagian V

17. Bahagian V Akta yang dicadangkan mengandungi peruntukan yang

berhubungan dengan pelantikan Ketua Pengarah, Timbalan Ketua Pengarah
dan pegawai lain Pusat Pencegahan Jenayah Kewangan Nasional.

18. _Fasal 12 bertujuan untuk memberi Yang di-Pertuan Agong kuasa, atas_

nasihat Perdana Menteri, untuk melantik Ketua Pengarah Pusat Pencegahan
Jenayah Kewangan Nasional dan untuk memberi Perdana Menteri kuasa
untuk melantik Timbalan Ketua Pengarah Pusat Pencegahan Jenayah
Kewangan Nasional. _Fasal 12 juga bertujuan untuk memperuntukkan bahawa_
Ketua Pengarah bertanggungjawab bagi arahan, perintah dan kawalan semua
perkara yang berhubungan dengan Pusat Pencegahan Jenayah Kewangan Nasional.

19. _Fasal 13_ bertujuan untuk melantik pegawai lain Pusat Pencegahan

Jenayah Kewangan Nasional bagi maksud melaksanakan peruntukan Akta yang
dicadangkan ini. _Fasal_ ini juga meletakkan kewajipan atas pegawai untuk
tertakluk kepada arahan, kawalan dan seliaan Ketua Pengarah.

Bahagian VI

20. Bahagian VI Akta yang dicadangkan ini mengandungi peruntukan yang

berhubungan dengan operasi bersepadu dan sistem data berpusat.

21. _Fasal 14 bertujuan untuk memberi Pusat Pencegahan Jenayah Kewangan_

Nasional kuasa untuk menganjurkan operasi bersepadu yang berhubungan
dengan jenayah kewangan dan untuk menyelaras dan bekerjasama dengan
agensi penguat kuasa.

22. _Fasal 15 bertujuan untuk membenarkan Pusat Pencegahan Jenayah Kewangan_

Nasional menubuhkan, mentadbir, menyenggara dan menguruskan sistem data
berpusat yang berhubungan dengan jenayah kewangan dan untuk menganalisis
data dalam sistem data berpusat itu. _Fasal_ ini juga memperuntukkan tentang
maklumat dan data dalam sistem data berpusat itu untuk digunakan bagi maksud
apa-apa operasi bersepadu yang berhubungan dengan jenayah kewangan.

23. _Fasal 16 bertujuan untuk memberi Pusat Pencegahan Jenayah Kewangan_

Nasional kuasa untuk mengumpulkan maklumat daripada mana-mana orang menurut
tatacara yang diperuntukkan dalam fasal ini. Fasal ini juga memperuntukkan bahawa
pemberian maklumat di bawah fasal ini adalah tertakluk kepada setakat mana
pemberian maklumat itu dibenarkan di bawah undang-undang bertulis yang terpakai.


-----

_Pusat Pencegahan Jenayah Kewangan Nasional_ 21

_Fasal ini juga bertujuan untuk melindungi mana-mana orang yang menzahirkan_
apa-apa maklumat daripada apa-apa pendakwaan bagi apa-apa kesalahan, prosiding
atau tuntutan oleh mana-mana orang di bawah mana-mana undang-undang
atau di bawah apa-apa kontrak, perjanjian atau perkiraan.

Bahagian VII

24. Bahagian VII Akta yang dicadangkan memperkatakan peruntukan am.

25. _Fasal 17 bertujuan untuk memperuntukkan bahawa pemulaan pendakwaan_

bagi kesalahan di bawah Akta yang dicadangkan hanya boleh dimulakan dengan
keizinan bertulis Pendakwa Raya.

26. _Fasal 18 bertujuan untuk memperkatakan peruntukan yang berhubungan_

dengan kewajipan menjaga kerahsiaan apa-apa maklumat atau dokumen yang
diperoleh oleh mana-mana pegawai Pusat Pencegahan Jenayah Kewangan
Nasional, anggota Lembaga Penasihat atau Jawatankuasa Eksekutif atau orang
lain yang mempunyai akses kepada apa-apa maklumat atau dokumen yang
berhubungan dengan hal ehwal Pusat Pencegahan Jenayah Kewangan Nasional.

27. _Fasal 19_ bertujuan untuk mengadakan peruntukan bagi perlindungan

kepada Pusat Pencegahan Jenayah Kewangan Nasional, Lembaga Penasihat,
Jawatankuasa Eksekutif, mana-mana pegawai Pusat Pencegahan Jenayah
Kewangan Nasional, atau mana-mana orang yang bertindak secara sah bagi
mematuhi apa-apa arahan, petunjuk atau perintah Ketua Pengarah atau pegawai
Pusat Pencegahan Jenayah Kewangan Nasional, daripada apa-apa tindakan,
guaman, pendakwaan atau apa-apa prosiding lain.

28. _Fasal 20 bertujuan untuk memberi Ketua Pengarah kuasa untuk mengeluarkan_

garis panduan setelah berbincang dengan Jawatankuasa Eksekutif mengenai
perkara yang berhubungan dengan fungsi Pusat Pencegahan Jenayah Kewangan
Nasional.

29. _Fasal 21 bertujuan untuk memberi Menteri kuasa untuk meminda Jadual_

melalui perintah yang disiarkan dalam _Warta._

30. _Fasal 22 bertujuan untuk mengadakan peruntukan bagi tentang penyampaian_

notis atau dokumen lain yang dikehendaki di bawah Akta yang dicadangkan.

31. _Fasal 23 bertujuan untuk memperuntukkan bahawa pegawai Pusat Pencegahan_

Jenayah Kewangan Nasional, anggota Lembaga Penasihat, Jawatankuasa
Eksekutif, atau pegawai mana-mana entiti kerajaan atau agensi penguat kuasa
hendaklah disifatkan sebagai pekhidmat awam mengikut pengertian
Kanun Keseksaan [Akta 574].

32. _Fasal 24 bertujuan untuk memberi perlindungan yang diperuntukkan_

dalam Akta Perlindungan Pihak Berkuasa Awam 1948 [Akta 198] daripada
apa-apa tindakan, guaman, pendakwaan atau prosiding kepada Pusat Pencegahan
Jenayah Kewangan Nasional, Lembaga Penasihat, Jawatankuasa Eksekutif atau
mana-mana pegawai Pusat Pencegahan Jenayah Kewangan Nasional.


-----

22 _Rang Undang-Undang_

33. _Fasal 25 memperkatakan tentang tindakan yang dilakukan pada menjangkakan_

Akta yang dicadangkan ini diperbuat.

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)3174]


-----

