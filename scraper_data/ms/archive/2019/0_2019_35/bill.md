---
Year: 2019
Bill: D.R.36/2019 - RUU Lembaga Promosi Kesihatan Malaysia (Pembubaran) 2019 (Lulus)
Title: D.R.36/2019 - RUU Lembaga Promosi Kesihatan Malaysia (Pembubaran) 2019 (Lulus)
Download URL: https://www.parlimen.gov.my/files/billindex/pdf/2019/D.R%2036_2019%20-%20bm.pdf
URL: https://www.parlimen.gov.my/files/billindex/pdf/2019/D.R%2036_2019%20-%20bm.pdf
---
---
Reading:
D.R.36/2019
Bacaan Pertama Pada:14/11/2019
Bacaan Kedua Pada:04/12/2019
Dibentang Oleh:YYB Dr. Lee Boon Chye – Tim. Men. Kesihatan
Diluluskan Pada:04/12/2019
Dibentang Oleh:YB Dr. Lee Boon Chye – Tim. Men. Kesihatan
---

_Lembaga Promosi Kesihatan Malaysia_ _(Pembubaran)_ 1

**D.R. 36/2019**

RANG UNDANG-UNDANG

_b e r n a m a_

Suatu Akta untuk memansuhkan Akta Lembaga Promosi Kesihatan
Malaysia 2006 [Akta 651], untuk membubarkan Lembaga Promosi
Kesihatan Malaysia yang ditubuhkan di bawah Akta itu, untuk
mengadakan peruntukan bagi peletakhakan hartanya pada Kerajaan
dan untuk mengadakan peruntukan bagi perkara-perkara yang
berkaitan dengannya.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Lembaga Promosi
Kesihatan Malaysia (Pembubaran) 2019.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta._

**Tafsiran**

**2.** Dalam Akta ini, melainkan jika konteksnya menghendaki
makna yang lain—

“Lembaga” ertinya Lembaga Promosi Kesihatan Malaysia
yang ditubuhkan di bawah Akta Lembaga Promosi Kesihatan
Malaysia 2006;


-----

2 _Rang Undang-Undang_

“Menteri” ertinya Menteri yang dipertanggungkan dengan
tanggungjawab bagi kesihatan;

“Pesuruhjaya Tanah Persekutuan” ertinya Pesuruhjaya Tanah
Persekutuan yang dilantik di bawah Akta Pesuruhjaya Tanah
Persekutuan 1957 [Akta 349].

**Pemansuhan dan pembubaran**

**3.** Akta Lembaga Promosi Kesihatan Malaysia 2006 dimansuhkan
dan Lembaga yang ditubuhkan di bawah Akta itu dibubarkan.

**Pemindahan kuasa, hak, dsb.**

**4.** Segala kuasa, hak, kewajipan, liabiliti dan obligasi yang sebaik
sebelum tarikh permulaan kuat kuasa Akta ini adalah kuasa, hak,
kewajipan, liabiliti dan obligasi Lembaga hendaklah, pada tarikh
permulaan kuat kuasa Akta ini, diturunkan kepada Kerajaan.

**Pemindahan Kumpulan Wang Promosi Kesihatan Malaysia**

**5.** Semua wang yang ada pada, atau kena dibayar kepada,
Kumpulan Wang Promosi Kesihatan Malaysia, pada tarikh permulaan
kuat kuasa Akta ini, hendaklah dipindahkan kepada Kerajaan.

**Kontrak yang sedia ada, dsb.**

**6.** Segala surat ikatan, perjanjian, dokumen dan surat cara lain
yang wujud sebaik sebelum tarikh permulaan kuat kuasa Akta ini
dan menyentuh mana-mana harta atau wang yang dipindahkan
di bawah Akta ini hendaklah terus berkuat kuasa dan berkesan
sepenuhnya, terhadap atau memihak kepada Kerajaan, dan boleh
dikuatkuasakan sepenuhnya dan dengan berkesannya seolah-olah,
bukannya Lembaga, tetapi Kerajaan yang telah dinamakan dalam
surat ikatan, perjanjian, dokumen dan surat cara lain itu dan telah
menjadi suatu pihak kepada surat ikatan, perjanjian, dokumen dan
surat cara lain itu.


-----

_Lembaga Promosi Kesihatan Malaysia_ _(Pembubaran)_ 3

**Penerusan prosiding jenayah dan sivil**

**7.** (1) Pemansuhan Akta Lembaga Promosi Kesihatan Malaysia 2006
tidaklah menyentuh liabiliti mana-mana orang untuk didakwa atau
dihukum bagi apa-apa kesalahan yang dilakukan di bawah Akta
itu sebelum tarikh permulaan kuat kuasa Akta ini, atau manamana prosiding jenayah yang telah dibawa atau hukuman yang
telah dikenakan sebelum tarikh permulaan kuat kuasa Akta ini
berkenaan dengan kesalahan itu.

(2) Apa-apa prosiding sivil atau kausa tindakan yang belum
selesai atau yang wujud sebaik sebelum tarikh permulaan
kuat kuasa Akta ini oleh atau terhadap Lembaga atau mana-mana
yang bertindak bagi pihak Lembaga bolehlah diteruskan atau
dimulakan oleh atau terhadap Kerajaan sebagaimana prosiding
atau kausa tindakan itu boleh diteruskan atau dimulakan oleh atau
terhadap Lembaga seolah-olah Akta ini tidak diluluskan.

(3) Apa-apa rayuan yang dibawa, atau apa-apa kebenaran untuk
merayu yang dipohon, pada atau selepas tarikh permulaan kuat
kuasa Akta ini, terhadap sesuatu keputusan yang diberikan sebelum
tarikh permulaan kuat kuasa Akta ini dalam mana-mana prosiding
undang-undang yang Lembaga menjadi suatu pihak boleh dibawa
oleh atau terhadap Kerajaan sebagaimana prosiding undang-undang
itu boleh dibawa oleh atau terhadap Lembaga seolah-olah Akta
ini tidak diluluskan.

**Penerusan undang-undang, dsb.**

**8.** (1) Tertakluk kepada Akta ini, semua undang-undang bertulis
termasuk perundangan subsidiari yang berkuat kuasa sebaik sebelum
tarikh permulaan kuat kuasa Akta ini hendaklah, sehingga dipinda
atau dibatalkan, terus berkuat kuasa dan ditafsirkan seolah-olah
Akta ini tidak pernah diluluskan.

(2) Apa-apa sebutan dalam mana-mana undang-undang bertulis

termasuk perundangan subsidiari atau dokumen mengenai Lembaga
hendaklah ditafsirkan sebagai sebutan mengenai Kerajaan.


-----

4 _Rang Undang-Undang_

**Peletakhakan harta, dsb.**

**9.** (1) Tertakluk kepada Akta ini, Menteri boleh, dari semasa
ke semasa, melalui perintah yang disiarkan dalam Warta, menetapkan
suatu tarikh peletakhakan dan pada tarikh itu semua harta, hak,
kepentingan, obligasi dan liabiliti Lembaga yang dinyatakan oleh
Menteri dalam perintah itu hendaklah, menurut kuasa Akta ini,
dipindahkan kepada dan terletak hak pada Kerajaan tanpa apa-apa
pemindahhakan, penyerahhakan atau pemindahan.

(2) Tiap-tiap harta, hak, kepentingan, obligasi dan liabiliti yang
dipindahkan kepada dan terletak hak pada Lembaga hendaklah
dipindahkan kepada dan terletak hak pada Kerajaan dengan
hakmilik, estet atau kepentingan yang serupa dan dengan tempoh
pemegangan yang serupa sebagaimana harta, hak, kepentingan,
obligasi dan liabiliti itu terletak hak atau dipegang sebaik sebelum
tarikh peletakhakan itu.

(3) Mana-mana tanah yang sebaik sebelum tarikh permulaan kuat
kuasa Akta ini terletak hak pada Lembaga hendaklah, pada tarikh
peletakhakan, terletak hak pada Pesuruhjaya Tanah Persekutuan
bagi maksud Kerajaan.

(4) Jika menurut kuasa subseksyen (1), apa-apa harta dipindahkan
kepada dan terletak hak pada Kerajaan, peruntukan Bahagian Tiga
Puluh Kanun Tanah Negara 1965 [Akta 56 Tahun 1965] hendaklah,
bagi maksud melaksanakan pendaftaran bagi peletakhakan itu,
terpakai bagi Kerajaan.

(5) Mana-mana harta dan aset, selain tanah, yang sebaik sebelum
tarikh permulaan kuat kuasa Akta ini terletak hak pada Lembaga
hendaklah, pada tarikh peletakhakan, terletak hak pada Kerajaan.

(6) Dalam hal harta, hak, kepentingan, obligasi dan liabiliti
yang berbangkit di bawah apa-apa pinjaman yang terletak hak
pada Kerajaan pada tarikh peletakhakan, Kerajaan boleh membuat
perjanjian atau perkiraan mengenai harta, hak, kepentingan, obligasi
dan liabiliti itu dengan mana-mana orang lain.


-----

_Lembaga Promosi Kesihatan Malaysia_ _(Pembubaran)_ 5

HURAIAN

Rang Undang-Undang Lembaga Promosi Kesihatan Malaysia (Pembubaran) 2019
(“Akta yang dicadangkan”) bertujuan untuk memansuhkan Akta Lembaga
Promosi Kesihatan Malaysia 2006 [Akta 651], untuk membubarkan Lembaga
Promosi Kesihatan Malaysia (“Lembaga”) yang ditubuhkan di bawah Akta itu,
untuk mengadakan peruntukan bagi peletakhakan hartanya pada Kerajaan dan
untuk mengadakan peruntukan bagi perkara-perkara yang berkaitan dengannya.

2. Fasal 1 mengandungi tajuk ringkas dan memberi Menteri kuasa untuk
menetapkan tarikh permulaan kuat kuasa Akta yang dicadangkan.

3. Fasal 2 mengandungi takrif perkataan dan ungkapan tertentu yang digunakan
dalam Akta yang dicadangkan.

4. Fasal 3 mengadakan peruntukan bagi pemansuhan Akta Lembaga Promosi
Kesihatan Malaysia 2006 dan pembubaran Lembaga.

5. Fasal 4 mengadakan peruntukan bagi pemindahan kuasa, hak, kewajipan,
liabiliti dan obligasi Lembaga kepada Kerajaan.

6. Fasal 5 memperuntukkan bahawa semua wang yang ada pada atau kena
dibayar kepada Kumpulan Wang Promosi Kesihatan Malaysia dipindahkan
kepada Kerajaan.

7. Fasal 6 mengadakan peruntukan bagi pengambilalihan oleh Kerajaan segala
surat ikatan, perjanjian, dokumen dan surat cara lain yang sedia ada daripada
Lembaga.

8. Fasal 7 mengadakan peruntukan bagi penerusan prosiding undang-undang
oleh atau terhadap Kerajaan sebagai ganti Lembaga.

9. _Fasal 8 mengadakan peruntukan bagi penerusan kuat kuasa semua_
undang-undang bertulis termasuk perundangan subsidiari sehingga perundangan
itu dipinda atau dibatalkan, dan memperuntukkan bahawa apa-apa sebutan
mengenai Lembaga dalam mana-mana undang-undang bertulis termasuk
perundangan subsidiari atau dokumen hendaklah ditafsirkan sebagai sebutan
mengenai Kerajaan.

10. _Fasal 9 mengandungi peruntukan yang berhubungan dengan peletakhakan_

semua harta, hak, kepentingan, obligasi dan liabiliti Lembaga yang dinyatakan
oleh Menteri dalam perintah yang disiarkan dalam Warta pada Kerajaan tanpa
apa-apa pemindahhakan, penyerahhakan atau pemindahan.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3128]


-----

