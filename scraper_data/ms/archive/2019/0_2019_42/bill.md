---
Year: 2019
Bill: D.R.43/2019 - RUU Kumpulan Wang Simpanan Pekerja (Pindaan) 2019 (Lulus)
Title: D.R.43/2019 - RUU Kumpulan Wang Simpanan Pekerja (Pindaan) 2019 (Lulus)
Download URL: https://www.parlimen.gov.my/files/billindex/pdf/2019/D.R%2043_2019%20-bm.pdf
URL: https://www.parlimen.gov.my/files/billindex/pdf/2019/D.R%2043_2019%20-bm.pdf
---
---
Reading:
D.R.43/2019
Bacaan Pertama Pada:03/12/2019
Bacaan Kedua Pada:04/12/2019
Dibentang Oleh:YB Dato' Ir. Haji Amiruddin Bin Haji Hamzah – Tim. Menteri Kewangan
Diluluskan Pada:04/12/2019
Dibentang Oleh:YB Dato' Ir. Haji Amiruddin Bin Haji Hamzah – Tim. Menteri Kewangan
---

_Kumpulan Simpanan Wang Pekerja (Pindaan)_ 1

**D.R. 43/2019**

RANG UNDANG-UNDANG

_b e r n a m a_

Suatu Akta untuk meminda Akta Kumpulan Wang Simpanan
Pekerja 1991.

[ ]

**DIPERBUAT oleh Parlimen Malaysia seperti yang berikut:**

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Kumpulan Wang Simpanan
Pekerja (Pindaan) 2019.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta_ dan Menteri
boleh menetapkan tarikh yang berlainan bagi permulaan
kuat kuasa peruntukan yang berlainan Akta ini.

**Pindaan seksyen 4**

**2.** Akta Kumpulan Wang Simpanan Pekerja 1991 [Akta 452],
yang disebut “Akta ibu” dalam Akta ini, dipinda dalam
perenggan 4(1)(d)—

_(a)_ dengan menggantikan perkataan “lapan belas” dengan

perkataan “dua puluh”;


-----

2 _Rang Undang-Undang_

_(b)_ dalam subperenggan (i), dengan memasukkan sebelum

perkataan “lima” perkataan “tidak lebih daripada”;

_(c)_ dalam subperenggan (ii), dengan memasukkan sebelum

perkataan “lima” perkataan “tidak lebih daripada”;

_(d)_ dalam subperenggan (iii), dengan memasukkan sebelum

perkataan “lima” perkataan “tidak lebih daripada”; dan

_(e)_ dalam subperenggan (iv)—

(i) dengan menggantikan perkataan “tiga” dengan

perkataan “tidak lebih daripada lima”;

(ii) dengan memasukkan selepas perkataan “mempunyai”

perkataan “pengetahuan atau”;

(iii) dengan memasukkan selepas perkataan “perniagaan”

perkataan “, ekonomi, keselamatan sosial”; dan

(iv) dengan menggantikan perkataan “pengalaman lain

yang berkaitan” dengan perkataan “pengetahuan
atau pengalaman lain yang berkaitan”.

**Pindaan seksyen 6**

**3.** Seksyen 6 Akta ibu dipinda—

_(a)_ dengan menomborkan semula seksyen yang sedia ada

sebagai subseksyen (1);

_(b)_ dalam subseksyen (1) yang dinomborkan semula, dengan

memotong perkataan “dan adalah layak untuk dilantik
semula”; dan

_(c)_ dengan memasukkan selepas subseksyen (1) yang

dinomborkan semula subseksyen yang berikut:

“(2) Seseorang ahli Lembaga yang disebut dalam
subseksyen (1) adalah layak untuk dilantik semula
tetapi tiada ahli boleh memegang jawatan bagi tempoh
keseluruhan melebihi dua belas tahun.”.


-----

_Kumpulan Simpanan Wang Pekerja (Pindaan)_ 3

**Pindaan seksyen 9**

**4.** Seksyen 9 Akta ibu dipinda—

_(a)_ dengan menggantikan nota bahu dengan nota bahu yang

berikut:

“Kuorum Lembaga”; dan

_(b)_ dalam subseksyen (1), dengan menggantikan perkataan

“enam” dengan perkataan “lapan”.

**Pindaan seksyen 18**

**5.** Subseksyen 18(1) Akta ibu dipinda—

_(a)_ dengan memotong perenggan _(c); dan_

_(b)_ dalam perenggan _(e)—_

(i) dengan menggantikan perkataan “tiga” dengan

perkataan “empat”;

(ii) dengan memasukkan selepas perkataan “mempunyai”

perkataan “pengetahuan atau”;

(iii) dengan memasukkan selepas perkataan “perniagaan”

perkataan “, ekonomi”; dan

(iv) dengan menggantikan perkataan “pengalaman lain

yang berkaitan” dengan perkataan “pengetahuan
atau pengalaman lain yang berkaitan”.

**Pindaan seksyen 39**

**6.** Seksyen 39 Akta ibu dipinda—

_(a)_ dengan menggantikan nota bahu dengan nota bahu yang

berikut:

“Menghalang orang daripada meninggalkan Malaysia
**tanpa membayar caruman”;**


-----

_Rang Undang-Undang_

_(b)_ dalam subseksyen (1)—

(i) dengan menggantikan perenggan _(a) dengan_

perenggan yang berikut:

“(a) Jika ketua pegawai eksekutif mempunyai

sebab untuk mempercayai bahawa mana-mana
orang hendak atau berkemungkinan akan
meninggalkan Malaysia tanpa membayar
mana-mana caruman yang tertunggak dan
kena dibayar di bawah Akta ini, ketua
pegawai eksekutif boleh mengeluarkan kepada
Ketua Pengarah Imigresen suatu perakuan
yang mengandungi butir-butir mengenai
orang itu dan caruman yang tertunggak dan
kena dibayar dengan permintaan supaya
orang itu dihalang daripada meninggalkan
Malaysia, melainkan jika dia membayar
caruman yang tertunggak dan kena dibayar
itu, atau mengemukakan jaminan sehingga
memuaskan hati ketua pegawai eksekutif
bagi pembayarannya.”;

(ii) dalam perenggan (b), dengan menggantikan perkataan

“pembuangan negeri atau imigresen, Ketua Polis
Negara atau” dengan perkataan “imigresen,”; dan

(iii) dalam perenggan (d), dengan menggantikan perkataan

“wang yang kena dibayar” dengan perkataan
“caruman yang tertunggak dan kena dibayar”;

_(c)_ dalam subseksyen (2), dengan memotong perkataan

“, pegawai polis”; dan

_(d)_ dengan memasukkan selepas subseksyen (2) subseksyen

yang berikut:

“(3) Mana-mana orang yang, mengetahui bahawa
suatu perakuan telah dikeluarkan berkenaan dengannya
di bawah subseksyen (1), meninggalkan Malaysia
tanpa membayar semua caruman yang tertunggak dan
kena dibayar yang dinyatakan dalam perakuan itu atau
mengemukakan jaminan sehingga memuaskan hati ketua
pegawai eksekutif bagi pembayarannya melakukan suatu


-----

_Kumpulan Simpanan Wang Pekerja (Pindaan)_ 5

kesalahan dan boleh, apabila disabitkan, dipenjarakan
selama tempoh tidak melebihi enam bulan atau didenda
tidak melebihi dua ribu ringgit atau kedua-duanya.

(4) Bagi maksud seksyen ini, “caruman” termasuklah
apa-apa dividen atau caj lewat bayar yang kena dibayar
ke atas mana-mana caruman.”.

**Pindaan seksyen 43**

**7.** Subseksyen 43(8) Akta ibu dipinda—

_(a)_ dalam perenggan _(c), dengan memasukkan selepas_

perkataan “pekerja” perkataan “, sama ada atau tidak”; dan

_(b)_ dalam perenggan _(d), dengan menggantikan perkataan_

“mengikut pengertian Akta ini” dengan perkataan
“, sama ada atau tidak mengikut pengertian Akta ini,”.

**Bahagian baharu Vb**

**8.** Akta ibu dipinda dengan memasukkan selepas Bahagian Va
bahagian yang berikut:

“Bahagian Vb

PEMILIHAN OLEH AHLI KUMPULAN WANG UNTUK

MEMINDAHKAN CARUMANNYA

**Pemindahan caruman pekerja**

**53c. Caruman ahli Kumpulan Wang yang disentuh oleh**
pemindahan ke dalam akaun ahli Kumpulan Wang yang lain
di bawah Bahagian ini adalah caruman pekerja ahli Kumpulan
Wang yang pertama disebut.

**Pemilihan oleh ahli Kumpulan Wang untuk memindahkan**
**carumannya**

**53** **d. (1) Walau apa pun seksyen 51 dan tertakluk**
kepada syarat-syarat dan kriteria yang dinyatakan dalam
Jadual Kelapan, seseorang ahli Kumpulan Wang boleh memilih


-----

_Rang Undang-Undang_

untuk memindahkan carumannya pada kadar yang dinyatakan
dalam Jadual Kelapan ke dalam akaun ahli Kumpulan Wang
yang lain yang merupakan isteri atau isteri-isterinya yang sah.

(2) Seorang ahli Kumpulan Wang yang memilih untuk
memindahkan carumannya hendaklah membuat suatu
permohonan kepada Lembaga dengan mengemukakan apa-apa
butir atau dokumen, dan mengikut apa-apa cara, sebagaimana
yang ditentukan oleh Lembaga.

(3) Selepas menerima suatu permohonan di bawah

subseksyen (2), Lembaga hendaklah memindahkan caruman
ahli Kumpulan Wang yang memilih untuk memindahkan
carumannya ke dalam akaun ahli Kumpulan Wang yang
lain yang dipilihnya secara bulanan atau mengikut apa-apa
tempoh lain yang ditentukan oleh Lembaga tertakluk kepada
caruman yang ada dalam akaun ahli Kumpulan Wang yang
membuat pemilihan itu.

**Penghentian pemindahan caruman**

**53e.** (1) Apabila berlakunya mana-mana hal keadaan
yang dinyatakan dalam Jadual Kelapan berhubung dengan
suatu pemindahan caruman, ahli Kumpulan Wang yang
telah memilih untuk memindahkan carumannya di bawah
seksyen 53 d boleh memohon kepada Lembaga untuk
menghentikan pemindahan itu.

(2) Suatu permohonan bagi penghentian pemindahan

caruman di bawah subseksyen (1) hendaklah dibuat kepada
Lembaga dengan mengemukakan apa-apa butir atau dokumen,
dan mengikut apa-apa cara, sebagaimana yang ditentukan
oleh Lembaga.

(3) Selepas menerima suatu permohonan di bawah

subseksyen (2), Lembaga hendaklah menghentikan pemindahan
caruman itu.

(4) Apa-apa amaun yang telah dipindahkan ke dalam
akaun ahli Kumpulan Wang yang menerima caruman yang
dipindahkan sebelum tarikh penghentian pemindahan caruman
itu hendaklah dikekalkan dalam akaun ahli Kumpulan Wang
itu.


-----

_Kumpulan Simpanan Wang Pekerja (Pindaan)_ 7

**Pemindahan semula caruman**

**53f.** Jika caruman di bawah seksyen 53d telah dipindahkan
secara silap, Lembaga boleh memindahkan semula caruman
itu, termasuk apa-apa dividen, ke dalam akaun ahli Kumpulan
Wang yang telah memilih untuk memindahkan caruman itu,
tertakluk kepada amaun yang ada pada kredit ahli Kumpulan
Wang yang telah menerima caruman yang dipindahkan secara
silap itu.”.

**Pindaan seksyen 55a**

**9.** Subseksyen 55a(2) Akta ibu dipinda dengan menggantikan
perkataan “Perenggan 54(1)(c), (e) dan subseksyen” dengan
perkataan “Subseksyen”.

**Pindaan seksyen 55b**

**10.** Seksyen 55b Akta ibu dipinda dengan memasukkan selepas
subseksyen (2) subseksyen yang berikut:

“(3) Seksyen ini tidak terpakai bagi ahli Kumpulan Wang
yang telah mencapai umur lima puluh lima tahun yang
tergolong dalam kategori ahli Kumpulan Wang di bawah
perenggan 54(1)(c) atau (e) atau perenggan 70c(1)(b) atau (c).”.

**Jadual baharu Kelapan**

**11.** Akta ibu dipinda dengan memasukkan selepas Jadual Ketujuh
jadual yang berikut:

“Jadual Kelapan

[Seksyen 53d dan 53e]

PEMILIHAN OLEH AHLI KUMPULAN WANG UNTUK MEMINDAHKAN

CARUMANNYA

Pemindahan caruman ahli Kumpulan Wang ke dalam akaun ahli Kumpulan
Wang yang lain yang merupakan isteri atau isteri-isterinya yang sah

(1) Tertakluk kepada kriteria yang dinyatakan dalam ruang (1) dan (2) jadual

yang berikut, seseorang ahli Kumpulan Wang boleh memilih untuk
memindahkan carumannya pada kadar yang dinyatakan dalam ruang (3)


-----

8 _Rang Undang-Undang_

ke dalam akaun ahli Kumpulan Wang yang lain yang merupakan isteri
atau isteri-isterinya yang sah dan perkahwinan mereka telah didaftarkan
di bawah undang-undang Malaysia.

(2) Pemindahan caruman boleh dihentikan oleh ahli Kumpulan Wang yang

memilih untuk memindahkan carumannya apabila berlakunya mana-mana
hal keadaan yang berikut:

_(a)_ pembubaran perkahwinan antara ahli Kumpulan Wang yang memilih

untuk memindahkan carumannya dengan ahli Kumpulan Wang yang
menerima caruman yang dipindahkan itu;

_(b)_ kematian ahli Kumpulan Wang yang menerima caruman yang

dipindahkan itu.

|(1) Kriteria ahli Kumpulan Wang yang memilih untuk memindahkan carumannya|(2) Kriteria ahli Kumpulan Wang yang menerima caruman yang dipindahkan|(3) Kadar caruman yang akan dipindahkan|
|---|---|---|
|Ahli Kumpulan Wang itu— (a) merupakan warganegara Malaysia atau bukan warganegara Malaysia; dan (b) menerima caruman majikan secara bulanan|Ahli Kumpulan Wang itu merupakan warganegara Malaysia|2% caruman x pekerja 11% ahli Kumpulan Wang yang memilih untuk memindahkan caruman itu Jumlah caruman yang termasuk wang sen hendaklah digenapkan kepada ringgit yang berikutnya|



HURAIAN

Rang Undang-Undang ini bertujuan untuk meminda Akta Kumpulan Wang
Simpanan Pekerja 1991 (“Akta 452”).

2. _Fasal 1 mengandungi tajuk ringkas Akta yang dicadangkan dan kuasa_
Menteri untuk menetapkan tarikh permulaan kuat kuasa Akta yang dicadangkan.


-----

_Kumpulan Simpanan Wang Pekerja (Pindaan)_ 9

3. _Fasal 2_ bertujuan untuk meminda seksyen 4 Akta 452 berhubung dengan
keanggotaan Lembaga.

_Subfasal 2(a) bertujuan untuk meminda perenggan 4(1)(d) Akta 452 untuk_

menaikkan jumlah bilangan ahli Lembaga yang hendaklah dilantik di bawah
perenggan itu daripada tidak lebih daripada lapan belas kepada tidak lebih
daripada dua puluh.

_Subfasal 2(e) bertujuan untuk meminda subperenggan 4(1)(d)(iv) Akta 452_

untuk menaikkan bilangan ahli Lembaga yang hendaklah dilantik di bawah
subperenggan itu daripada tidak lebih daripada tiga kepada tidak lebih daripada
lima. Pindaan itu selanjutnya memperuntukkan bahawa ahli di bawah subperenggan
itu hendaklah dilantik dalam kalangan orang yang mempunyai pengetahuan
atau pengalaman dalam kewangan, perniagaan, ekonomi, keselamatan sosial
atau pengetahuan atau pengalaman lain yang berkaitan.

4. _Fasal 3 bertujuan untuk meminda seksyen 6 Akta 452 untuk memasukkan_
subseksyen baharu 6(2) ke dalam Akta 452. Subseksyen baharu 6(2)
memperuntukkan bahawa seseorang ahli Lembaga, selain ketua pegawai
eksekutif, adalah layak untuk dilantik semula tetapi tiada ahli boleh memegang
jawatan bagi tempoh keseluruhan melebihi dua belas tahun.

5. _Fasal 4 bertujuan untuk meminda subseksyen 9(1) Akta 452 untuk menaikkan_
bilangan ahli Lembaga daripada enam kepada lapan, tidak termasuk Pengerusi
atau Timbalan Pengerusi, untuk membentuk kuorum pada semua mesyuarat
Lembaga.

6. _Fasal 5 bertujuan untuk meminda seksyen 18 Akta 452._

_Subfasal 5(a) bertujuan untuk memotong perenggan 18(1)(c) Akta 452 untuk_

memotong keahlian Gabenor Bank Negara Malaysia atau wakilnya daripada
Panel Pelaburan bagi maksud mengelakkan apa-apa konflik kepentingan dalam
menunaikan tanggungjawabnya.

_Subfasal 5(b) bertujuan untuk meminda perenggan 18(1)(e) Akta 452_

untuk menaikkan bilangan ahli Panel Pelaburan yang hendaklah dilantik
di bawah perenggan itu daripada tiga kepada empat. Pindaan itu selanjutnya
memperuntukkan bahawa ahli di bawah perenggan itu hendaklah dilantik
dalam kalangan orang yang mempunyai pengetahuan atau pengalaman dalam
kewangan, perniagaan, ekonomi atau pengetahuan atau pengalaman lain yang
berkaitan.

7. _Fasal 6 bertujuan untuk meminda seksyen 39 Akta 452._

_Subfasal 6(a) bertujuan untuk meminda perenggan 39(1)(a) Akta 452 untuk_

mengadakan peruntukan bagi langkah-langkah untuk menghalang seseorang
daripada meninggalkan Malaysia jika ketua pegawai eksekutif mempunyai
sebab untuk mempercayai bahawa orang itu hendak atau berkemungkinan akan
meninggalkan Malaysia tanpa membayar mana-mana caruman yang tertunggak
dan kena dibayar di bawah Akta 452.


-----

10 _Rang Undang-Undang_

_Subfasal 6(b) bertujuan untuk memasukkan subseksyen baharu 39(3)_

dan (4) ke dalam Akta 452. Subseksyen (3) yang dicadangkan bertujuan
untuk menjadikan suatu kesalahan bagi mana-mana orang yang meninggalkan
Malaysia tanpa membayar caruman yang tertunggak dan kena dibayar atau
mengemukakan jaminan bagi pembayarannya. Subseksyen (4) yang dicadangkan
memperuntukkan bahawa bagi maksud seksyen 39 Akta 452, “caruman”
termasuklah apa-apa dividen atau caj lewat bayar yang kena dibayar ke atas
mana-mana caruman.

8. _Fasal 7 bertujuan untuk meminda perenggan 43(8)(c) dan_ _(d) Akta 452_
untuk membenarkan seseorang, sama ada atau tidak dia seorang majikan atau
pekerja mengikut pengertian Akta 452, memilih untuk membayar caruman
bulanan. Suatu contoh kategori ini ialah seorang suri rumah.

9. _Fasal 8_ bertujuan untuk memasukkan Bahagian baharu Vb ke dalam
Akta 452. Bahagian baharu itu mengandungi empat peruntukan baharu iaitu
seksyen 53c, 53d, 53e dan 53f.

Seksyen 53c yang dicadangkan memperuntukkan bahawa caruman ahli Kumpulan

Wang yang disentuh oleh pemindahan ke dalam akaun ahli Kumpulan Wang yang lain
di bawah Bahagian Vb adalah caruman pekerja ahli Kumpulan Wang yang
pertama disebut.

Seksyen 53d yang dicadangkan memperuntukkan bahawa seseorang ahli

Kumpulan Wang yang memenuhi syarat-syarat dan kriteria yang dinyatakan
dalam Jadual Kelapan boleh memilih untuk memindahkan carumannya pada
kadar yang dinyatakan dalam Jadual Kelapan ke dalam akaun ahli Kumpulan
Wang yang lain yang merupakan isteri atau isteri-isterinya yang sah.

Seksyen 53e yang dicadangkan selanjutnya memperuntukkan bahawa apabila

berlakunya mana-mana hal keadaan yang dinyatakan dalam Jadual Kelapan,
seseorang ahli Kumpulan Wang yang telah memilih untuk memindahkan
carumannya di bawah seksyen 53d boleh memohon kepada Lembaga untuk
menghentikan pemindahan itu.

Pada masa ini, di bawah Jadual Kelapan, pemindahan caruman dibenarkan

bagi maksud memindahkan caruman ahli Kumpulan Wang ke dalam akaun
isteri atau isteri-isterinya yang sah, yang juga merupakan ahli Kumpulan Wang.
Jika perkahwinan antaranya dengan isterinya telah dibubarkan atau isterinya
telah mati, ahli Kumpulan Wang itu boleh memohon untuk menghentikan
pemindahan itu.

Seksyen 53f yang dicadangkan bertujuan untuk memberi Lembaga kuasa untuk

memindahkan semula mana-mana caruman yang dipindahkan, termasuk apa-apa
dividen, ke dalam akaun ahli Kumpulan Wang yang telah memilih untuk
memindahkan caruman itu jika caruman itu telah dipindahkan secara silap.

10. _Fasal 9 bertujuan untuk meminda subseksyen 55a(2) Akta 452 untuk_

membolehkan ahli Kumpulan Wang yang telah mencapai umur lima puluh
lima tahun untuk mengeluarkan semua jumlah wang yang ada pada kreditnya
di bawah seksyen 54 Akta 452 jika dia tidak berupaya dari segi fizikal atau
mental untuk bekerja atau dia bukan seorang warganegara Malaysia dan akan
meninggalkan Malaysia.


-----

_Kumpulan Simpanan Wang Pekerja (Pindaan)_ 11

11. _Fasal 10 bertujuan untuk meminda seksyen 55b Akta 452 untuk memasukkan_

subseksyen baharu 55b(3) ke dalam Akta 452. Subseksyen (3) yang dicadangkan
memperuntukkan bahawa seksyen 55b Akta 452 tidak terpakai bagi seorang
ahli Kumpulan Wang yang telah mencapai umur lima puluh lima tahun yang
tergolong dalam kategori ahli Kumpulan Wang di bawah perenggan 54(1)(c)
atau _(e) atau perenggan 70c(1)(b) atau_ _(c)._

12. _Fasal 11 bertujuan untuk memasukkan Jadual baharu Kelapan untuk_

memperkatakan tentang perkara yang berhubungan dengan pemindahan caruman
di bawah Bahagian Vb.

13. Pindaan lain yang tidak diperkatakan secara khusus dalam Huraian ini

merupakan pindaan yang kecil atau berbangkit.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3184]


-----

