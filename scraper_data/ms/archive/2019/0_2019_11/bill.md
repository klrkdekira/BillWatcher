---
Year: 2019
Bill: D.R.12/2019 - RUU Pertubuhan Belia dan Pembangunan Belia (Pindaan) 2019 (Lulus)
Title: D.R.12/2019 - RUU Pertubuhan Belia dan Pembangunan Belia (Pindaan) 2019 (Lulus)
Download URL: https://www.parlimen.gov.my/files/billindex/pdf/2019/D.R%2012_2019%20-%20bm.pdf
URL: https://www.parlimen.gov.my/files/billindex/pdf/2019/D.R%2012_2019%20-%20bm.pdf
---
---
Reading:
D.R.12/2019
Bacaan Pertama Pada:01/07/2019
Bacaan Kedua Pada:03/07/2019
Dibentang Oleh:YB Tuan Syed Saddiq Bin Syed Abdul Rahman- Menteri Belia dan Sukan
Diluluskan Pada:03/07/2019
Dibentang Oleh:YB Tuan Syed Saddiq Bin Syed Abdul Rahman - Menteri Belia dan Sukan
---

_Pertubuhan Belia dan Pembangunan Belia (Pindaan)_ 1

**D.R. 12/2019**

RANG UNDANG-UNDANG

_b e r n a m a_

Suatu Akta untuk meminda Akta Pertubuhan Belia dan Pembangunan
Belia 2007.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Pertubuhan Belia dan
Pembangunan Belia (Pindaan) 2019.

(2) Akta ini mula berkuat kuasa pada tarikh yang ditetapkan
oleh Menteri melalui pemberitahuan dalam _Warta_ dan Menteri
boleh menetapkan tarikh yang berlainan bagi permulaan kuat
kuasa peruntukan yang berlainan Akta ini.

**Pindaan seksyen 2**

**2.** Akta Pertubuhan Belia dan Pembangunan Belia 2007

[Akta 668], yang disebut “Akta ibu” dalam Akta ini, dipinda
dalam seksyen 2—

_(a)_ dalam takrif “belia”, dengan menggantikan perkataan

“empat puluh” dengan perkataan “tiga puluh”;


-----

2 _Rang Undang-Undang_

_(b)_ dalam takrif “pemegang jawatan”, dengan menggantikan

perkataan “ertinya mana-mana orang yang menjadi”
dengan perkataan “ertinya mana-mana orang yang, pada
tarikh pelantikannya, ialah seseorang yang berumur
tidak kurang daripada lapan belas tahun dan tidak lebih
daripada tiga puluh tahun, dan menjadi”; dan

_(c)_ dalam takrif “pertubuhan belia”, dengan menggantikan

perkataan “empat puluh” di mana-mana jua terdapat
dengan perkataan “tiga puluh”.

**Pindaan seksyen 12**

**3.** Seksyen 12 Akta ibu dipinda dengan menggantikan perkataan
“di peringkat kebangsaan hendaklah memegang jawatan untuk
suatu tempoh tidak melebihi enam tahun secara berterusan”
dengan perkataan “, pada tarikh pelantikannya hendaklah berumur
tidak kurang daripada lapan belas tahun dan tidak lebih daripada
tiga puluh tahun, dan hendaklah memegang jawatan untuk suatu
tempoh tidak melebihi empat tahun secara berterusan”.

**Pindaan seksyen 15**

**4.** Seksyen 15 Akta ibu dipinda dengan menggantikan perkataan
“empat puluh” dengan perkataan “tiga puluh”.

**Pindaan seksyen 20**

**5.** Subseksyen 20(6) Akta ibu dipinda dengan memotong perkataan
“dan pembatalan itu hendaklah disiarkan dalam _Warta”._

**Kecualian**

**6.** (1) Mana-mana anggota yang dilantik atau dipilih sebagai
pemegang jawatan dalam suatu pertubuhan belia yang telah mencapai
umur tiga puluh tahun atau telah melebihi umur tiga puluh tahun
sebelum tarikh permulaan kuat kuasa Akta ini hendaklah, pada
atau selepas tarikh permulaan kuat kuasa Akta ini, dibenarkan
untuk memegang jawatan sehingga tamat penggalnya.


-----

_Pertubuhan Belia dan Pembangunan Belia (Pindaan)_ 3

(2) Mana-mana prosedur yang berhubungan dengan pembatalan

pendaftaran mana-mana pertubuhan belia berdaftar yang masih
belum selesai atau dimulakan sebelum tarikh permulaan kuat
kuasa Akta ini hendaklah, selepas tarikh permulaan kuat kuasa
Akta ini, diteruskan dan diselesaikan seolah-olah Akta ibu tidak
dipinda oleh Akta ini.

HURAIAN

Rang Undang-Undang ini bertujuan untuk meminda Akta Pertubuhan Belia
dan Pembangunan Belia 2007 (“Akta 668”) untuk menurunkan had umur
maksimum dalam takrif “belia” kepada tiga puluh tahun, untuk mengadakan
had umur minimum dan maksimum bagi ketua dan pemegang jawatan suatu
pertubuhan belia dan untuk menyingkirkan keperluan penyiaran dalam _Warta_
apa-apa pembatalan pendaftaran sesuatu pertubuhan belia.

2. _Fasal 1 mengadakan peruntukan bagi tajuk ringkas Akta yang dicadangkan_
dan kuasa Menteri untuk menetapkan tarikh permulaan kuat kuasa yang
berlainan bagi peruntukan yang berlainan Akta yang dicadangkan.

3. _Fasal 2_ bertujuan untuk meminda seksyen 2 Akta 668 bagi mengubah
beberapa takrif sedia ada seperti yang berikut:

_(a)_ untuk meminda takrif “belia” dan “pertubuhan belia” untuk menurunkan

had umur maksimum belia dan anggota pertubuhan belia daripada
empat puluh tahun kepada tiga puluh tahun sebagaimana yang
dinyatakan dalam Dasar Belia Malaysia (“DBM”). DBM telah
dibentuk berdasarkan empat konsep iaitu untuk mengatasi cabaran
yang dihadapi oleh belia dengan mengukuhkan dan menonjolkan
potensi belia. Salah satu konsep DBM adalah untuk memastikan had
umur belia adalah selaras dengan piawaian antarabangsa. Rasional
bagi penurunan had umur maksimum belia adalah untuk memastikan
kesinambungan kepimpinan masa depan negara, mengurangkan jurang
generasi dalam kalangan belia, mempercepat proses kematangan belia
dan mengurangkan tingkah laku berisiko dalam kumpulan belia; dan

_(b)_ untuk meminda takrif “pemegang jawatan” untuk mengadakan peruntukan

bagi had umur minimum dan maksimum seseorang pemegang jawatan
suatu pertubuhan belia berdaftar. Dengan cadangan pindaan ini, had
umur minimum dan maksimum bagi mana-mana anggota pertubuhan
belia yang dilantik atau dipilih sebagai pemegang jawatan hendaklah
berumur tidak kurang daripada lapan belas tahun dan tidak lebih
daripada tiga puluh tahun pada tarikh pelantikannya.


-----

4 _Rang Undang-Undang_

4. _Fasal 3 bertujuan untuk meminda seksyen 12 Akta 668 untuk mengadakan_
peruntukan bagi had umur minimum dan maksimum seseorang ketua pertubuhan
belia berdaftar. Dengan pindaan yang dicadangkan, had umur minimum dan
maksimum seseorang ketua pertubuhan belia hendaklah tidak kurang daripada
lapan belas tahun dan tidak lebih daripada tiga puluh tahun pada tarikh
pelantikannya. Pindaan yang dicadangkan juga bertujuan untuk memendekkan
tempoh untuk memegang jawatan sebagai ketua pertubuhan belia daripada enam
tahun kepada empat tahun secara berterusan. Tujuan pindaan ini adalah untuk
mewujudkan lebih peluang bagi anggota pertubuhan belia untuk memegang
jawatan dalam pertubuhan belia dan meningkatkan kemahiran kepimpinan
lebih ramai belia.

5. _Fasal 4 bertujuan untuk meminda seksyen 15 Akta 668 untuk mengurangkan_
had umur maksimum penghentian kehilangan kelayakan seseorang pemegang
jawatan pertubuhan belia berdaftar. Ini adalah pindaan berbangkit kepada
pindaan takrif “pemegang jawatan”.

6. _Fasal 5_ bertujuan untuk meminda subseksyen 20(6) Akta 668 untuk
menyingkirkan keperluan untuk menyiarkan dalam Warta sesuatu pembatalan
pendaftaran suatu pertubuhan belia.

7. _Fasal 6_ memperkatakan peruntukan kecualian.

_IMPLIKASI KEWANGAN_

Rang Undang-Undang ini tidak akan melibatkan Kerajaan dalam apa-apa
perbelanjaan wang tambahan.

[PN(U2)3158]


-----

