---
Year: 2019
Bill: D.R.21/2019 - RUU Perlembagaan (Pindaan) 2019 (Lulus)
Title: D.R.21/2019 - RUU Perlembagaan (Pindaan) 2019 (Lulus)
Download URL: https://www.parlimen.gov.my/files/billindex/pdf/2019/D.R%2021_2019%20-%20bm.pdf
URL: https://www.parlimen.gov.my/files/billindex/pdf/2019/D.R%2021_2019%20-%20bm.pdf
---
---
Reading:
D.R.21/2019
Bacaan Pertama Pada:11/07/2019
Bacaan Kedua Pada:16/07/2019
Dibentang Oleh:YAB Tun Dr. Mahathir Bin Mohamad - Perdana Menteri
Diluluskan Pada:16/07/2019
Dibentang Oleh:YAB Tun Dr. Mahathir Bin Mohamad - Perdana Menteri
---

_Perlembagaan (Pindaan)_ 1

**D.R. 21/2019**

RANG UNDANG-UNDANG

_b e r n a m a_

Suatu Akta untuk meminda Perlembagaan Persekutuan.

[ ]

**DIPERBUAT** oleh Parlimen Malaysia seperti yang berikut:

**Tajuk ringkas dan permulaan kuat kuasa**

**1.** (1) Akta ini bolehlah dinamakan Akta Perlembagaan
(Pindaan) 2019.

(2) Seksyen 3 Akta ini mula berkuat kuasa pada tarikh yang
ditetapkan oleh Yang di-Pertuan Agong melalui pemberitahuan
dalam _Warta._

**Pindaan Perkara 47**

**2.** Perlembagaan Persekutuan dipinda dalam Perkara 47, dalam
perenggan _(b), dengan menggantikan perkataan “dua puluh satu_
tahun” dengan perkataan “lapan belas tahun”.


-----

2 _Rang Undang-Undang_

**Pindaan Perkara 119**

**3.** Perkara 119 Perlembagaan Persekutuan dipinda—

_(a)_ dalam Fasal (1), dalam perenggan (a), dengan menggantikan

perkataan “dua puluh satu tahun” dengan perkataan
“lapan belas tahun”; dan

_(b)_ dalam Fasal (4), dalam perenggan (b), dengan menggantikan

perkataan “memohon supaya didaftarkan” dengan perkataan
“didaftarkan”.

**Pindaan Jadual Kelapan**

**4.** Jadual Kelapan kepada Perlembagaan Persekutuan dipinda
dalam seksyen 5 dengan menggantikan perkataan “dua puluh satu
tahun” dengan perkataan “lapan belas tahun”.

HURAIAN

Rang Undang-Undang ini bertujuan untuk meminda Perlembagaan Persekutuan.

2. _Fasal 1_ Rang Undang-Undang ini memperuntukkan tajuk ringkas Akta
yang dicadangkan dan kuasa Yang di-Pertuan Agong untuk menetapkan tarikh
permulaan kuat kuasa _fasal 3 Akta yang dicadangkan._ _Fasal 2 dan_ _4 akan_
mula berkuat kuasa serta-merta pada tarikh berikutan tarikh penyiaran Akta
yang dicadangkan dalam _Warta_ menurut seksyen 19 Akta Tafsiran 1948 dan
1967 [Akta 388].

3. _Fasal 2 Rang Undang-Undang ini bertujuan untuk meminda perenggan (b)_
Perkara 47 Perlembagaan Persekutuan untuk menurunkan umur seseorang
warganegara yang layak untuk menjadi ahli Dewan Rakyat daripada dua puluh
satu tahun kepada lapan belas tahun.

4. _Fasal 3_ Rang Undang-Undang ini bertujuan untuk meminda Perkara 119
Perlembagaan Persekutuan. Subfasal 3(a) bertujuan untuk meminda perenggan (a)
Fasal (1) Perkara 119 Perlembagaan Persekutuan untuk menurunkan umur
seseorang warganegara yang layak untuk mengundi daripada dua puluh satu
tahun kepada lapan belas tahun. Pindaan ini akan membenarkan lebih ramai
warganegara Malaysia untuk mengundi.

Pada masa kini, seseorang dikehendaki untuk memohon bagi pendaftaran

sebagai seorang pemilih dalam sesuatu bahagian pilihan raya dan tarikh kelayakan
dalam perenggan (b) Fasal (4) Perkara 119 Perlembagaan Persekutuan merujuk
kepada tarikh permohonan itu. _Subfasal 3(b) bertujuan untuk meminda takrif_


-----

_Perlembagaan (Pindaan)_ 3

“tarikh kelayakan” dalam perenggan (b) Fasal (4) Perkara 119 untuk memberikannya
maksud sebagai tarikh seseorang didaftarkan oleh Suruhanjaya Pilihan Raya
sebagai pemilih dalam sesuatu bahagian pilihan raya. Dengan pindaan ini,
apabila seseorang warganegara mencapai umur lapan belas tahun dan layak
untuk mengundi, dia akan didaftarkan secara automatik sebagai pemilih oleh
Suruhanjaya Pilihan Raya.

5. _Fasal 4_ Rang Undang-Undang ini bertujuan untuk meminda seksyen 5
Jadual Kelapan kepada Perlembagaan Persekutuan untuk menurunkan umur
seseorang warganegara yang layak untuk menjadi ahli Dewan Undangan
daripada dua puluh satu tahun kepada lapan belas tahun serupa seperti pindaan
yang dicadangkan kepada Perkara 47 dalam _fasal 2._

_IMPLIKASI KEWANGAN_

Rang Undang-Undang ini akan melibatkan Kerajaan dalam perbelanjaan wang
tambahan yang amaunnya belum dapat ditentukan sekarang ini.

[PN(U2)3160]


-----

